<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>29</h4>
<p><sup>1</sup> Цул тӀаьхьа Якъуба кхидӀа а бира шен некъ малхбалехьарчу къаьмнийн махка.
<p><sup>2</sup> Цунна шера аре гира. Цу арахь гӀу яра. ГӀуна гонах Ӏуьллуш кхо жа дара. Цу гӀуна чуьра дара царна малош долу хи. ГӀунан го дӀакъевлина Ӏуьллуш боккха тӀулг бара.
<p><sup>3</sup> Дерриг а жаш гулделча, Ӏуша тӀулг дӀа а карчабой, уьстагӀашна хи маладора. Юха и тӀулг ша хиллачу метте буьллура.
<p><sup>4</sup> Якъуба хаьттира цу Ӏушка: «Вежарий, шу мичара ду?» <p/>«ХӀаранера ду», — элира цара. <p/>
<p><sup>5</sup> «Нахьиран кӀант Лабан вевзий шуна?» — аьлла, хаьттира Якъуба. <p/>«Вевза», — жоп делира Ӏуша. <p/>
<p><sup>6</sup> «Муха Ӏаш ву иза?» — хаьттира Якъуба. <p/>«Дика Ӏаш ву, — жоп делира Ӏуша. — Хьуьлла йогӀуш ю цуьнан йоӀ Рахьал, уьстагӀий а далош». <p/>
<p><sup>7</sup> Якъуба элира: «ХӀинца а де дехха ду, уьстагӀий гулдан а хьалхе ду, хи а маладай, дӀа а дигий, дажаде уьш». <p/>
<p><sup>8</sup> Амма Ӏуша элира: «Дерриг а жаш гулдаллалц собар дан деза тхан. ТӀаккха, гӀунан гона тӀера тӀулг дӀа а харцийна, уьстагӀашна хи малор ду оха». <p/>
<p><sup>9</sup> Якъуба цаьрца къамел дечу юкъана, ша дажош долу шен ден уьстагӀий а далош, Ӏу йолу Рахьал еара уьш болчу.
<p><sup>10</sup> Шен ненавешин Лабанан йоӀ Рахьал а, Лабанан уьстагӀаш а гина, тӀевахана, гӀуна тӀера тӀулг дӀа а карчийна, уьстагӀашна хи малийра Якъуба.
<p><sup>11</sup> Юха, Рахьална барт а баьккхина, вилхира иза.
<p><sup>12</sup> Цо дийцира Рахьална, ша цуьнан ден доьзалера хилар а, ша Ребикхин кӀант хилар а. Рахьала, едда цӀа а яхана, дега дийцира цунах лаьцна.
<p><sup>13</sup> Шен йишин кӀантах и кхаъ беача, Якъубана дуьхьалвеана, иза мара а воьллина, барт а баьккхина, шен цӀа чу вигира Лабана. Якъуба дийцира Лабанна хиллачух лаьцна дерриг а.
<p><sup>14</sup> «Мел дика ду хьо сан цӀийх а, синах а волуш!» — элира Лабана Якъубе. <p/>Лабан волчохь дийнна баттахь Ӏийра Якъуб.
<p><sup>15</sup> Цкъа Лабана элира Якъубе: «Маьхза ахь суна болх беш нийса дац, хьо сан гергара стаг велахь а. Алахьа, хӀун ло ас хьуна?» <p/>
<p><sup>16</sup> Лабанан ши йоӀ яра: йоккхаха йолу Леа а, жимаха йолу Рахьал а.
<p><sup>17</sup> Леа бӀаьрса ледара долуш яра, ткъа Рахьал юьхь хаза йолуш а, дегӀ куьцехь долуш а яра.
<p><sup>18</sup> Якъубана Рахьал езаеллера, цундела цо элира Лабане: «Ас ворхӀ шарахь болх бийр бу хьуна, ахь соьга хьайн йоӀ Рахьал яийтахь». <p/>
<p><sup>19</sup> «Кхечуьнга лучул, хьоьга иза ялар гӀолехь хир ду. Со волчохь Ӏе хьо», — элира Лабана.
<p><sup>20</sup> Якъуба ворхӀ шарахь болх бира Лабанна. Амма и хан масех де долуш санна бен ца хийтира цунна, хӀунда аьлча Рахьале болу безам чӀогӀа бара цуьнан.
<p><sup>21</sup> ВорхӀ шо хан чекхъяьлча, Якъуба элира Лабане: «Сан зуда схьало, болх бан тоьхна хан чекхъяьлла сан». <p/>
<p><sup>22</sup> Цигахь Ӏаш болу нах схьа а кхайкхина, той хӀоттийра Лабана.
<p><sup>23</sup> Цу буссехь Якъуб волчу шен йоӀ Леа йигира цо. Якъуб Леица дӀавижира.
<p><sup>24</sup> Лабана шен ялхо Залпаъ елира Леина оьшу гӀуллакх дайта.
<p><sup>25</sup> Ӏуьйранна Якъубана гира шеца ерг Леа хилар. Цо элира Лабане: «ХӀара хӀун ду ахьа суна динарг? Ас хьуна дуккха а болх ма бинера Рахьал сайга йоуьйтург. Со ле хӀунда ви ахьа?» <p/>
<p><sup>26</sup> Лабана элира: «Тхо долчу махкахь жимаха йолчу йоьӀан бакъо яц йоккхаха йолчул хьалха маре яха.
<p><sup>27</sup> Амма ловзаран кӀира ахьа чекхдаккхахь, аса Рахьал а дӀалур ю хьуна. Иза долайоккхург кхин а ворхӀ шарахь суна болх бан беза ахьа». <p/>
<p><sup>28</sup> Якъуба цо ма-аллара дира: ловзаран Ӏадат кхочушдира, ткъа Лабана шен йоӀ Рахьал дӀаелира цунна.
<p><sup>29</sup> Шен ялхо Балхьат елира Лабана Рахьална гӀуллакх дан.
<p><sup>30</sup> Якъуб Рахьалах кхийтира, иза Леэл чӀогӀа езаелира цунна. Кхин а ворхӀ шарахь а Лабанна болх бира цо. <p/>
<p><sup>31</sup> Везачу Элана гора Якъубана Рахьал Леэл чӀогӀа езаш хилар, цундела Цо Леин бераш хилийтира, ткъа Рахьалан ца хилийтира.
<p><sup>32</sup> Леас кӀант вира, цуьнан цӀе цо Раабан тиллира (иза «сан бала гина Цунна» бохучух тера ду), хӀунда аьлча цо бохура: «Везачу Элана гина аса хьоьгу бала: хӀинца мукъана а со езаяла мега сан майрачунна».
<p><sup>33</sup> Леа юха а доьзалхочух хилира, кхин цхьа кӀант вира цо. Цуьнан цӀе цо ШимӀа тиллира (иза «хезна» бохучух терра ду). Леас бохура: «Везачу Элана хезна, со майрачунна ца еза аьлла, цундела Цо суна кӀант велла».
<p><sup>34</sup> Кхин цкъа а доьзалхочух а хилла, кӀант вира Леас. Цо цуьнан цӀе Леви тиллира (иза «цхьаьнакхета» бохург ду). Леас бохура: «ХӀинца сан майра суна уллохь хир ву, ас кхо кӀант ма вина цунна».
<p><sup>35</sup> Юха а доьзалхочух а хилла, кхин цхьа кӀант вира Леас. Цуьнан цӀе ЯхӀуд тиллира (иза «хастам» бохург ду). Цо бохура: «ХӀинца ас Везачу Элана хастам бийр бу». Цул тӀаьхьа кхин бер ца хуьлуш сецира иза.
</body>
</html>