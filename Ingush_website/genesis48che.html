<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>48</h4>
<p><sup>1</sup> Дукха хан ялале Юсупе элира, цуьнан да чӀогӀа цомгуш ву аьлла. Шен ши кӀант, Маннаш а, Эпрам а, эцна, цунна тӀе вахара иза.
<p><sup>2</sup> Якъубе хаам бира: «Хьо волчу хьан кӀант Юсуп веана», — аьлла. Шен берриг а ницкъ гулбина, метта охьахиира Исраил. <p/>
<p><sup>3</sup> Якъуба элира Юсупе: «КанаӀан-махкарчу Луз олучу меттехь Ша гайтинчу Нуьцкъалчу Дала декъалвира со.
<p><sup>4</sup> Цо элира соьга: „Ас дебор бу хьан доьзал, хьан дуккха а бераш хуьлуьйтур ду, хьох халкъийн доьзал схьабер бу. ХӀара латта хьан тӀаьхьенна гуттаренна а дӀалур ду Ас“.
<p><sup>5</sup> Со Мисара вале кхузахь хьуна вина волу ши кӀант хӀинца дуьйна сан хир ву. Эпрам а, Маннаш а сан хир ву, Раабан а, ШимӀа а санна.
<p><sup>6</sup> Кхарал тӀаьхьа хьуна дина бераш хьан хир ду. Церан дола даьллачу лаьтта тӀехь шайн вежарийн кӀентий болуш санна Ӏийр бу уьш.
<p><sup>7</sup> Со Падан-Арамера схьавогӀуш, КанаӀан-махкахь Эпрати цӀе йолчу гӀалина тӀекхачале, новкъахь, хьан нана Рахьал елира. Цигахь Эпрате (Байтлахаме) боьдучу новкъа йистехь дӀайоьллира ас иза».
<p><sup>8</sup> ТӀаккха, Юсупан кӀентий а гина, Исраила хаьттира: «Уьш муьлш бу?» <p/>
<p><sup>9</sup> Юсупа дена жоп делира: «Уьш Дала суна кхузахь белла кӀентий бу». <p/>ТӀаккха Исраила элира: «Суна тӀе валаве и шиъ соьга декъалвайта».
<p><sup>10</sup> Иза дукха къена волуш цуьнан бӀаьргашна са дика ца гора. Юсупа ши кӀант цунна тӀе валийра. Цо, мара а бухкуш, барташ дехира царна.
<p><sup>11</sup> Исраила элира Юсупе: «Суна ца моьттура сайна хьо юха гур ву, ткъа Дала хьан бераш ган а аьтто би сан». <p/>
<p><sup>12</sup> Ши кӀант Исраилан голашна уллора дӀа а хилийна, цунна хьалха лохха охьатаьӀира Юсуп.
<p><sup>13</sup> Цул тӀаьхьа, дена улло ши кӀант схьа а валийна, Эпрам шена аьтту агӀор Исраилна аьрру агӀор хӀоттийра цо, ткъа Маннаш шена аьрру агӀор Исраилна аьтту агӀор хӀоттийра.
<p><sup>14</sup> Амма Исраила шен аьтту куьг Эпраман коьрта тӀе диллира, иза жима велахь а, ткъа аьрру куьг, аьттучунна тӀехула а даьккхина, Маннашан коьрта тӀе диллира. Цхьа Ӏалашо йолуш дира цо иштта, Маннаш дуьххьарниг воллушехь.
<p><sup>15</sup> Юха, цаьргахула Юсуп декъал а веш, цо элира: <p/><p>«Шена кӀелахь сан дай ИбрахӀим а, Исхьакх а лелла Дела, </p><p>таханлера де кхаччалц дерриг а сан дахарехь со Шена тӀаьхьа хӀоттийна лелла волу Дела, </p><br/>
<p><sup>16</sup> <p>муьлххачу а вочух со ларвина Малик, декъалдехьа хӀара бераш. </p><p>Кхаьргахь дӀахьойла сан а, сан дайн ИбрахӀиман а, Исхьакхан а цӀераш. </p><p>Деба а дебна, даккхий халкъаш схьадовлийла кхарах дуьнен чохь». </p> <p/>
<p><sup>17</sup> Шен дас аьтту куьг Эпраман коьрта тӀе диллина гича, Юсупна халахийтира. Цо ден куьг схьалецира, Эпраман коьрта тӀера Маннашан коьрта тӀе дилла дагахь.
<p><sup>18</sup> Юсупа элира цуьнга: «ХӀан-хӀан, дада, хьалхарниг хӀара ву, аьтту куьг цуьнан коьрта тӀе дилла». <p/>
<p><sup>19</sup> Амма да реза ца хилира: «Суна хаьа, сан кӀант, суна хаьа. Кхунах а халкъ схьадер ду, и халкъ а доккха, сийлахь хир ду. Амма жимаха волу ваша цул лакхара хир ву, цуьнан тӀаьхьенах дукха халкъаш схьадевр ду».
<p><sup>20</sup> Цу дийнахь, уьш декъал а беш, цо элира: «Шун цӀерашца Исраилан халкъо вовшийн декъалбийр бу: „Эпрам а, Маннаш а санна войла хьо Дала“, — бохуш». Иштта Эпрам Маннашал лакхара хӀоттийра цо. <p/>
<p><sup>21</sup> Юха Исраила элира Юсупе: «Со леш ву, амма Дела шуьца хир ву. Цо шайн дайн лаьтта тӀе юхадуьгур ду шу.
<p><sup>22</sup> Хьайн вежарел хьо лакхара хиларна, айса эмархошкара туьраца а, Ӏодаца а баьккхина Шехем-мохк дӀало ас хьуна».
</body>
</html>