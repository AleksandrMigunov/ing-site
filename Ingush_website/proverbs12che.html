<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>12</h4>
<p><sup>1</sup> Ша нисвар дезаш волчунна хаарш а деза, ткъа шена тӀехбеттам бар ца дезарг сонта стаг ву. <p/>
<p><sup>2</sup> Дика стаг Везачу Эло ша декъалвар лохуш хуьлу, амма мекарчу стагана Цо кхел йийр ю. <p/>
<p><sup>3</sup> Ӏесалло стаг чӀагӀвийр вац, амма Делан лаамехь волчун бух меттахбер бац. <p/>
<p><sup>4</sup> Дика зуда шен майрачунна таж санна хуьлу, ткъа шен майра юьхьӀаьржачу хӀоттош ерг — цуьнан даьӀахкаш чохь телхина хӀума санна ю. <p/>
<p><sup>5</sup> Дикачу нехан ойланаш нийса хуьлу, ткъа Ӏесачу нехан Ӏалашонаш ямарта хуьлу. <p/>
<p><sup>6</sup> Ӏесачу наха бохург — цӀий Ӏано йина кӀело ю, ткъа бакъахьа лелачара олучо уьш кӀелхьарбоху. <p/>
<p><sup>7</sup> Ӏесачу нахана тӀе бохам беанчул тӀаьхьа уьш кхин бац, амма дикачу нехан цӀа чӀогӀа лаьттар ду. <p/>
<p><sup>8</sup> Стеган хьекъале хьаьжжина, иза хаста а во, амма ямарта дог долу стаг нахана ца веза. <p/>
<p><sup>9</sup> Дагахь хӀума доцуш, цхьаъ бен ялхо воцуш волу стаг тоьлу, нахана ша чӀогӀа хьал долуш ву а моттуьйтуш, даа хӀума доцуш волчу стагал. <p/>
<p><sup>10</sup> Дикачу стеган шен хьайбанех а дог лозу, амма Ӏесачу нехан доглазам а къиза бу. <p/>
<p><sup>11</sup> Шен лаьтта тӀехь къахьоьгучун шортта таро хир ю, ткъа эрна хӀуманаш а лелош, хан йойуш верг хьекъал доцу стаг ву. <p/>
<p><sup>12</sup> Ӏеса стаг хьоьгург вонаш лелочеран хӀонс ю, ткъа дикачу нехан орамо стом ло. <p/>
<p><sup>13</sup> Шен харцдешнашца вочу стага шена кӀело йо, ткъа дика стаг баланех кӀелхьарвер ву. <p/>
<p><sup>14</sup> Шен баганца аьллачуьнгахула стаг дикачух вузу, шен куьйгашца бинчу балхана йоггӀу ял а лур ю цунна. <p/>
<p><sup>15</sup> Сонтачу стагана шен некъ дика хета, ткъа хьекъал долчу стага кхечеран хьехамашка ладугӀу. <p/>
<p><sup>16</sup> Сонтачу стеган оьгӀазвахар цу сохьта гучудолу, ткъа хьекъал долчо шена йина вас гучу ца йоккху. <p/>
<p><sup>17</sup> Тешамечу тешо бакъдерг олу, амма харц луьйш волчу стага бохург бакъ дац. <p/>
<p><sup>18</sup> Ойла а ца еш, къамел дечун дешнаша, туьро санна, чов йо, амма хьекъал долчун дешнаша дарба до. <p/>
<p><sup>19</sup> Бакъдолу дешнаш гуттаренна а хуьлу, ткъа харцдерг йоццачу ханна бен дац. <p/>
<p><sup>20</sup> Вониг дан ойла ечеран дегнашкахь мекарло хуьлу, ткъа машар бан гӀерташ болчарна синкъерам хир бу. <p/>
<p><sup>21</sup> Дикачу адамашна тӀе цхьа а бохам богӀур бац, ткъа Ӏеса нах вочу хӀуманех тӀехбуьзна хир бу. <p/>
<p><sup>22</sup> Везачу Элана харцдерг дуьйцурш ца беза, ткъа бакъдерг леладечарна Иза реза ву. <p/>
<p><sup>23</sup> Хьекъал дерг шен хаарш гучудаха ца гӀерта, ткъа сонтачо шен сонталла гучуйоккху. <p/>
<p><sup>24</sup> Дукха къахьоьгург кхечарна тӀехь куьйгалла деш хир ву, ткъа малонча, лай санна, къахьоьгуш хир ву. <p/>
<p><sup>25</sup> Сингаттамо адаман дог таӀадо, ткъа дикачу дашо иза самукъане до. <p/>
<p><sup>26</sup> Дикачу стагана шена уллорачунна чул дика хир ду, ткъа Ӏеса стаг тилаво шен некъо. <p/>
<p><sup>27</sup> Малончо шен ижу ца йотту, ткъа дукха къахьоьгуш волчунна шен бахам беза бу. <p/>
<p><sup>28</sup> Делан лаамехь волчу стеган некъ дахарна тӀебоьду, цу некъа тӀехь Ӏожалла а яц.
</body>
</html>