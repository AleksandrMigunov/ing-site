<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>9</h4>
<p><sup>1</sup> Хьекъалалло, шена цӀа а дина, ворхӀ бӀогӀам а хьаькхна, уьш дӀахӀиттийра.
<p><sup>2</sup> Дийнатна урс а хьаькхна, чагӀар а доьттина, цо пхьор охьахӀоттийра.
<p><sup>3</sup> ГӀалин уггар лекхачу меттера мохь туххуш дӀаалийта шен ялхой бахийтира цо:
<p><sup>4</sup> «Бодане верг кхуза схьавола!» Хьекъалх эшна болчаьрга а боху цо:
<p><sup>5</sup> «Схьадуьйла, даа сан бепиг, мала ас даьккхина долу чагӀар.
<p><sup>6</sup> Дита шайн бодане лелар, тӀаккха шу дехар ду. Кхетамечу новкъахула лела дуьйлало». <p/>
<p><sup>7</sup> Кхаьрдаш верг нисван гӀертахь, цо хьуна кхиссарш йийр ю. Ӏесачу стагана тӀехтохам бахь, цо хьо нахала воккхур ву.
<p><sup>8</sup> Цундела нахах кхаьрдаш волчух бехк ма баккха — цуьнан хьоьга цабезам кхоллалур бу. Амма ахьа хьекъал дерг нисвахь, цуьнан хьоьца ларам хир бу.
<p><sup>9</sup> Хьехар де хьекъал долчунна, цуьнан хьекъалалла кхин а совдер ду. ДогцӀена долу стаг Ӏамаве — цуьнан хаарш кхин а алссам хир ду. <p/>
<p><sup>10</sup> Везачу Эле ларамах вуьзна хилар — иза хьекъалаллин юьхь ю, ткъа Веза Дела вовзар — иза кхетам бу.
<p><sup>11</sup> Хьекъалалла долчу соьгахула хьан оьмар а яхлур ю, хьан дахаран шераш а совдевр ду.
<p><sup>12</sup> Хьо хьекъале велахь, хьуна пайда бахьар бу оцу хьекъалалло, амма хьо кхаьрдаш велахь, оцу кхардаро хьуна зе дийр ду. <p/>
<p><sup>13</sup> Сонталла чӀогӀа аз долуш йолу зуда санна ю. Иза бодане ю — цунна хӀумма а ца хаьа.
<p><sup>14</sup> Шен цӀенна чуволучу меттехь, гӀалин уггар лекхачу меттехь, гӀанта тӀехь Ӏаш ю иза.
<p><sup>15</sup> Цо шена уллохула тӀехбуьйлучу а, нийсса шайн новкъахула дӀабоьлхучу а нахе мохь бетта:
<p><sup>16</sup> «Со йолчу схьавола, бодане волу массо а стаг!» — бохуш. Хьекъална кӀорге боцучаьрга а цо боху:
<p><sup>17</sup> «Лачкъийна долу хи а мерза ду, къайлаха доу бепиг а мерза ду».
<p><sup>18</sup> Ткъа царна ца хаьа, цуьнан цӀа чохь белла нах буйла а, цо схьакхайкхинарш беллачу нехан дуьнен чу биссина буйла а.
</body>
</html>