<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>5</h4>
<p><sup>1</sup> ХӀара ду Адаман тӀаьхьенах хиллачун тептар. <p/>Дала адам Шен вастехь кхоьллинера.
<p><sup>2</sup> Стаггий, зудий кхоьллинера Цо. Уьш декъал а бина, Ша уьш кхоьллинчу дийнахь царех «адамаш» элира Дала. <p/>
<p><sup>3</sup> Адаман цхьа бӀе ткъе итт шо кхаьчнера, цуьнан кхин а цхьа кӀант хилча. Иза веккъа цуьнан аматехь а, вастехь а вара. Шен кӀантана ШатӀа аьлла цӀе тиллира Адама.
<p><sup>4</sup> ШатӀа хиллачул тӀаьхьа кхин бархӀ бӀе шарахь вехира Адам. Оцу заман чохь цуьнан кхин а кӀентий а, йоӀарий а хилира.
<p><sup>5</sup> Адам, исс бӀе ткъе итт шарахь ваьхна, дӀакхелхира. <p/>
<p><sup>6</sup> ШатӀа цхьа бӀе пхеа шарахь ваьхча, цуьнан хилира кӀант Энош.
<p><sup>7</sup> Энош хиллачул тӀаьхьа кхин бархӀ бӀе ворхӀ шарахь вехира ШатӀа. Оцу заман чохь цуьнан кхин кӀентий а, йоӀарий а хилира.
<p><sup>8</sup> ШатӀа, исс бӀе шийтта шарахь а ваьхна, дӀакхелхира. <p/>
<p><sup>9</sup> Энош дезткъе итт шарахь ваьхча, цуьнан хилира кӀант Къаим.
<p><sup>10</sup> Къаим хиллачул тӀаьхьа кхин бархӀ бӀе пхийтта шарахь вехира Энош. Оцу заман чохь цуьнан кхин кӀентий а, йоӀарий а хилира.
<p><sup>11</sup> Энош, исс бӀе пхеа шарахь а ваьхна, дӀакхелхира. <p/>
<p><sup>12</sup> Къаим кхузткъе итт шарахь ваьхча, цуьнан хилира кӀант Махьаллал.
<p><sup>13</sup> Махьаллал хиллачул тӀаьхьа кхин бархӀ бӀе шовзткъа шарахь вехира Къаим. Оцу заман чохь цуьнан кхин кӀентий а, йоӀарий а хилира.
<p><sup>14</sup> Къаим, исс бӀе итт шарахь а ваьхна, дӀакхелхира. <p/>
<p><sup>15</sup> Махьаллал кхузткъе пхеа шарахь ваьхча, цуьнан хилира кӀант Ярад.
<p><sup>16</sup> Ярад хиллачул тӀаьхьа кхин бархӀ бӀе ткъе итт шарахь вехира Махьаллал. Оцу заман чохь цуьнан кхин кӀентий а, йоӀарий а хилира.
<p><sup>17</sup> Махьаллал, бархӀ бӀе дезткъе пхийтта шарахь а ваьхна, дӀакхелхира. <p/>
<p><sup>18</sup> Ярад цхьа бӀе кхузткъе шина шарахь ваьхча, цуьнан хилира кӀант ХӀанох.
<p><sup>19</sup> ХӀанох хиллачул тӀаьхьа кхин бархӀ бӀе шарахь вехира Ярад. Оцу заман чохь цуьнан кхин кӀентий а, йоӀарий а хилира.
<p><sup>20</sup> Ярад, исс бӀе кхузткъе шина шарахь а ваьхна, дӀакхелхира. <p/>
<p><sup>21</sup> ХӀанох кхузткъе пхеа шарахь ваьхча, цуьнан хилира кӀант Матушалахь.
<p><sup>22</sup> Матушалахь хиллачул тӀаьхьа кхин кхаа бӀе шарахь, Дела даг чохь а волуш, вехира ХӀанох. Оцу заман чохь цуьнан кхин кӀентий а, йоӀарий а хилира.
<p><sup>23</sup> ХӀанох кхаа бӀе кхузткъе пхеа шарахь вехира.
<p><sup>24</sup> ХӀанох, Дела даг чохь а волуш, лелаш вара. Цхьана дийнахь иза къайлавелира, Дала иза дӀавигна дела. <p/>
<p><sup>25</sup> Матушалахь цхьа бӀе дезткъе ворхӀ шарахь ваьхча, цуьнан хилира кӀант ЛемакӀ.
<p><sup>26</sup> ЛемакӀ хиллачул тӀаьхьа кхин ворхӀ бӀе дезткъе шина шарахь вехира Матушалахь. Оцу заман чохь цуьнан кхин кӀентий а, йоӀарий а хилира.
<p><sup>27</sup> Матушалахь, исс бӀе кхузткъе исс шарахь а ваьхна, дӀакхелхира. <p/>
<p><sup>28</sup> ЛемакӀ цхьа бӀе дезткъе шина шарахь ваьхча, цуьнан кӀант хилира.
<p><sup>29</sup> ЛемакӀа шен кӀантана Нохьа аьлла цӀе тиллира (иза ду Ӏебархойн маттахь «синтем» бохург). ЛемакӀа элира: «Вай дукха къахьоьгуш ду, Везачу Эло неӀалт кхайкхийначу лаьтта тӀехь. Ткъа Нохьас синтем бохьур бу вайна».
<p><sup>30</sup> Нохьа хиллачул тӀаьхьа кхин пхи бӀе дезткъе пхийтта шарахь вехира ЛемакӀ. Оцу заман чохь цуьнан кхин кӀентий а, йоӀарий а хилира.
<p><sup>31</sup> ЛемакӀ, ворхӀ бӀе кхузткъе вуьрхӀитта шарахь а ваьхна, дӀакхелхира. <p/>
<p><sup>32</sup> Нохьа пхеа бӀе шарахь ваьхча, цуьнан хилира кӀентий Шима, Хьама, Япат.
</body>
</html>