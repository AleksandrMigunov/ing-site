<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>2</h4>
<p><sup>1</sup> Сан кӀант! Ас хьайга мел бохург дӀаэца, ас хьайна дина хьехарш хьайгахь латтаде.
<p><sup>2</sup> Хьекъалалле ладогӀа, цунах кхета а хьажа.
<p><sup>3</sup> ХӀума къасто хаар деха хьайна, гӀуллакхах кхетархьама, хьайн аз айаде.
<p><sup>4</sup> Ахьа хьекъалалла, дети санна, лахахь, дӀалачкъийначу хазнина санна, хьо цунна тӀаьхьаваьлла лелахь,
<p><sup>5</sup> Везачу Эле болчу ларамах вуьзна хиларх хьо кхетар ву, Дела вовзар хӀун ду хьуна хуур ду.
<p><sup>6</sup> ХӀунда аьлча Везачу Эло хьекъалалла а ло, хаар а, кхетам а Цуьнан багахула ара а болу.
<p><sup>7</sup> Цо бакъахьа лелачунна ларвар латтадо, Иза кхачаме лелачарна турс санна ву.
<p><sup>8</sup> Цо бакъдолчун некъаш лардо, иштта Шена тешаме болчийн тачанаш а Ӏалашдо. <p/>
<p><sup>9</sup> ТӀаккха хьуна бакъдерг а, нийса дерг а, догцӀена дерг а девзар ду, иштта, муьлхха а дика некъ а бевзар бу.
<p><sup>10</sup> Хьан даг чу хьекъалалла а дуссур ду, хаарша хьан синна хазахетар а лур ду.
<p><sup>11</sup> ХӀума къасто хаарш хиларо хьо ларвийр ву, кхетамалло а хьуна ха дийр ду,
<p><sup>12</sup> вочу стеган зуламечу некъех а, иштта харцдерг дуьйцучу стагах а хьо ларвархьама.
<p><sup>13</sup> И нах, нийса некъаш а дитина, боданечу некъаш тӀехь лелаш бу.
<p><sup>14</sup> Уьш, вониг шаьш дечу хенахь, сакъералуш хуьлу, боьха лелар а цара тӀетадо.
<p><sup>15</sup> Церан некъаш гома ду, церан лелар дегаза ду. <p/>
<p><sup>16</sup> Кхетамо хьо нахаца лелачу зудчух ларвийр ву. Иза, оьздангалла йоцуш а лелаш, шен мерзачу дешнашца хьо леван гӀерта.
<p><sup>17</sup> Къона йолчу хенахь ша маре яхана волу стаг а витина, Далла хьалха ша тӀелаьцнарг кхочуш а ца деш, лелаш ю иза.
<p><sup>18</sup> Цуьнан цӀа стаг Ӏожалле вуьгуш ду, цуьнан некъаша беллачу нахана тӀе кхачаво.
<p><sup>19</sup> Иза йолчу чуваьлларг юха а ца воьрзу, иза кхечу дахаран новкъа а ца волу.
<p><sup>20</sup> Цундела дикачу нехан новкъахула а лела, бакъахьа лелачеран некъаш а лаха,
<p><sup>21</sup> хӀунда аьлча догцӀена берш лаьтта тӀехь бехар бу, кхачаме берш цу тӀехь буьсур бу,
<p><sup>22</sup> амма Ӏеса нах лаьтта тӀера дӀахадор бу, Далла тешаме боцурш орамашца цу тӀера дӀабохур бу.
</body>
</html>