<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>49</h4>
<p><sup>1</sup> Шен кӀентий схьа а кхайкхина, Якъуба элира: «Суна уллохь гул а лой, ладогӀа, тӀейогӀучу хенахь шуьца хиндерг дуьйцур ду ас. <p/><br/>
<p><sup>2</sup> <p>Гул а лой, ладогӀа, Якъубан кӀентий, </p><p>ладогӀа шайн дега Исраиле. <p/></p>
<p><sup>3</sup> <p>Раабан, хьо сан дуьххьарлераниг ву, сан ницкъ, </p><p>сан боьршаллин дуьххьарлера стом, </p><p>уггар сийлахьверг а, ницкъберг а. </p><br/>
<p><sup>4</sup> <p>Амма, кхехкаш тӀехъоьху хи санна, сиха волу хьо </p><p>кхин хир вац хьалхарниг, </p><p>хӀунда аьлча, дӀа а вахана, </p><p>хьайн да дӀавуьжу мотт сийсазбина ахь. </p><p>Сан метта дӀавижна хьо. <p/></p>
<p><sup>5</sup> <p>ШимӀа а, Леви а вежарий бу. </p><p>Шайн таррашца нахана ницкъ бо цара. </p><br/>
<p><sup>6</sup> <p>Церан кхеташонна юкъа а гӀур вац со, </p><p>церан гуламе а гӀур вац, </p><p>хӀунда аьлча оьгӀазаллица нах байина цара, </p><p>хазахетархьама стерчийн когийн пхенаш хедийна. </p><br/>
<p><sup>7</sup> <p>НеӀалт хилла ю церан оьгӀазалла, </p><p>хӀунда аьлча иза буьрса йолу дела, </p><p>неӀалт хилла ду церан дералла, </p><p>хӀунда аьлча иза къиза долу дела. </p><p>Якъубан тӀаьхье йолчохь царна латта хир дац, </p><p>ас дӀасакхуьссур бу уьш берриг а Исраилан махкахула. <p/></p>
<p><sup>8</sup> <p>ЯхӀуд, хьан вежарша хастор ву хьо, </p><p>хьан куьг мостагӀийн яьӀнаш тӀехь хир ду. </p><p>Хьан вежарий хьуна хьалха охьатаьӀар бу. </p><br/>
<p><sup>9</sup> <p>Хьо къона лом ду, ЯхӀуд. </p><p>Талла ваханчуьра вогӀу хьо, сан кӀант. </p><p>СадаӀа лаьтта дижина лом санна ву хьо, </p><p>мила ваьхьар ву хьуна новкъарло ян? </p><br/>
<p><sup>10</sup> <p>Паччахьан дарж ЯхӀудах дер дац, </p><p>цуьнан тӀаьхьенан карахь гуттар а хир ю олалла гойтуш йолу гӀаж, </p><p>иза Шилун-гӀала дӀакхаччалц а , </p><p>халкъаш цунна муьтӀахь хиллалц а. </p><br/>
<p><sup>11</sup> <p>Цо шен вир кемсийн таьллангах дӀатосур ю, </p><p>ткъа виран кӀорни — тоьллачу гаьннах. </p><p>Тоьллачу чагӀар чохь шен бедар яшор ю цо. </p><p>ЧагӀаран мутта чохь шен духар дуьттур ду цо. </p><br/>
<p><sup>12</sup> <p>Цуьнан бӀаьргаш чагӀарал Ӏаьржа хир ду, </p><p>ткъа цергаш шурел кӀайн хир ю. <p/></p>
<p><sup>13</sup> <p>Забул хӀордан йистехь вехар ву. </p><p>Цуьнан берд хӀордкеманашна кхераме хир бац, </p><p>цуьнан латта ЦӀадан-гӀалина тӀекхаччалц хир ду. <p/></p>
<p><sup>14</sup> <p>Шина а агӀор беза мохь а болуш, садоӀуш Ӏуьллучу вирах тера хир ву Иссархан, </p><p>ша онда велахь а. </p><br/>
<p><sup>15</sup> <p>Шен садоӀу меттиг дика хилар а, </p><p>шен латта хаза хилар а гина, </p><p>халачу балхана къарвелла лай санна, </p><p>бахьа ца лучу мохьана кӀел хӀуттур ву иза. <p/></p>
<p><sup>16</sup> <p>Дан Исраилан халкъана кхелахо хир ву, </p><p>иза Исраилан цхьа тукхам санна хир ву. </p><br/>
<p><sup>17</sup> <p>Новкъа йистехь Ӏуьллучу лаьхьанах тера хир ву иза. </p><p>ТӀехйолучу говран ког лоцу, некъан тачи тӀехь Ӏуьллу лаьхьа бу иза. </p><p>Говр лазийча, цунна тӀера бере охьавужу. <p/></p>
<p><sup>18</sup> <p>Веза Эла! Ахь кӀелхьарваккхаре сатесна ву со. <p/></p>
<p><sup>19</sup> <p>Гадина тӀе талорхой летар бу, </p><p>амма цо уьш лохкур бу. <p/></p>
<p><sup>20</sup> <p>Ашаран кхача токхе хир бу, </p><p>паччахьан даарш хир ду цуьнан. <p/></p>
<p><sup>21</sup> <p>Наптал маьрша баьккхинчу сенах тера ву, </p><p>исбаьхьа кӀорнеш луш йолчу сенах тера ву иза. <p/></p>
<p><sup>22</sup> <p>Юсуп хьостана уллохь йоллучу, дуккха а стом лучу кемсийн таьллангах тера ву. </p><p>Цу таьлланган генаш пенна тӀехула хьаладоьлхуш ду. </p><br/>
<p><sup>23</sup> <p>Дерачу оьгӀазаллица пхерчий а кхуьссуш, </p><p>мостагӀий летара цунах. </p><br/>
<p><sup>24</sup> <p>Амма цуьнан Ӏад чӀогӀа ду, </p><p>цуьнан куьйгаш онда а, говза а ду. </p><p>Цунна ницкъ белла Якъубан Нуьцкъалчо, </p><p>Исраилан Ӏуьно а, Тархо а, </p><br/>
<p><sup>25</sup> <p>хьуна гӀо деш волчу хьан ден Дала, </p><p>хьо декъалвеш волчу Нуьцкъалчо. </p><p>Лакхарчу Шен стигалшца а, </p><p>лахарчу латтанашца а, </p><p>кӀайн кхача лучу накхошца а, </p><p>ховхачу кийранашца а декъалвойла хьо Нуьцкъалчу Дала. </p><br/>
<p><sup>26</sup> <p>Ширачу лаьмнийн деза хиларал а, </p><p>даим лаьттачу гунийн хаза хиларал а лекха ду </p><p>хьан дас хьо декъалвар. </p><p>Шен вежаршна юкъахь эла волчу Юсупца хуьлийла и декъалвар. <p/></p>
<p><sup>27</sup> <p>Бен-Яман дера борз ю. </p><p>Ӏуьйранна шен ижу юу цо, </p><p>сарахь талорца карадеанарг доькъу». </p> <p/>
<p><sup>28</sup> Иштта ду Исраилан шийтта тукхам. Иза элира цаьрга, уьш декъалбеш, церан дас. ХӀора а шена доггӀучу кепара декъалвира цо. <p/>
<p><sup>29</sup> Юха иштта весет дира цо шен кӀенташка: «Со сайн дай болчу дӀагӀур ву кестта. Хьетахочун Ӏепронан лаьтта тӀехь, сан дай болчу хьеха чохь дӀаволлалаш со.
<p><sup>30</sup> КанаӀан-махкарчу Мамари олучу меттера Махпела цӀе йолчу арахь ю и хьех. Хьетахочуьнгара Ӏепронера нах дӀабохка эцначу лаьттаца цхьаьна эцна ю и хьех ИбрахӀима.
<p><sup>31</sup> Цигахь дӀабоьхкина бу ИбрахӀим а, цуьнан зуда Сарат а, Исхьакх а, цуьнан зуда Ребикха а, цигахь дӀайоьллина ас Леа а.
<p><sup>32</sup> Аре а, цу тӀера хьех а хьетахошкара эцна ю». <p/>
<p><sup>33</sup> Шен кӀенташна хьехам бина а ваьлла, ши ког метта хьала а баьккхина, дӀавижна волу Якъуб, кхалха а кхелхина, шен дайх дӀакхийтира.
</body>
</html>