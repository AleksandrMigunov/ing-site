<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>24</h4>
<p><sup>1</sup> Вочу нахах ма хьега, цаьрца цхьаьна хила а ма лаа.
<p><sup>2</sup> Церан дегнаш чохь къиза хӀума дан Ӏалашо хуьлу, ткъа церан багара схьадолу къамелаш зуламах дуьзна хуьлу. <p/>
<p><sup>3</sup> ЦӀенош хьекъалаллица деш ду, кхетам бахьана долуш ю цуьнан чӀогӀалла,
<p><sup>4</sup> хааршкахула цуьнан чоьнаш юзуш ю езачу а, хазачу а хӀуманех. <p/>
<p><sup>5</sup> Хьекъалалла долуш верг ницкъ болуш хуьлу, ткъа хаарш дерг чӀагӀлуш хуьлу.
<p><sup>6</sup> ТӀом бан хьайна лууш хилча, нахах дагавала веза, хӀунда аьлча толам баккха дуккха а хьехамчаш оьшу. <p/>
<p><sup>7</sup> Хьекъалалле кхача йиш яц сонтачийн. ГӀалин кевнехь ладаме хӀума дуьйцучу хенахь, церан ала хӀума ца хуьлу. <p/>
<p><sup>8</sup> Вон дан ойла йолчу стеган, эладитанча ву аьлла, цӀе дӀагӀур ю.
<p><sup>9</sup> Сонтачу стага дан мел леринарг къилахь ду. Кхечарах кхаьрдарг дегаза хета нахана. <p/>
<p><sup>10</sup> Вон тӀедеанчу дийнахь хьо доьналлех воьхнехь, хьан ницкъ билггал кӀезиг бу. <p/>
<p><sup>11</sup> Ӏожаллина тӀе буьгуш берш кӀелхьарбаха! Харцбахьанина байа хьаьхна берш бойучуьра кӀелхьарбаха!
<p><sup>12</sup> «Цунах лаьцна ца хаьара тхуна», — ахь алахь, дегнаш Зуьйшволчо оцу хӀуманан тидам ца бо те? Хьан дахар лардеш Волчунна и хӀума дика хууш ду хьуна! Ша динчу гӀуллакхашка хьаьжжина, стагана доггӀург дӀалур ду Цо <p/>
<p><sup>13</sup> Сан кӀант, моз даа, хӀунда аьлча иза дика ду. Алхашна чуьра моз мерза ду хьан маттана.
<p><sup>14</sup> Иштта хьекъалалла а дика ду хьан синна — иза хаа ду хьуна. Хьекъалалла карадахь, хиндерг хир ду хьан, ткъа хьан сатуьйсийла цкъа а чекхъер яц. <p/>
<p><sup>15</sup> Ӏеса адам санна, хьаналчу стеган цӀенна уллохь кӀелонаш а ма е, цуьнан хӀусам а ма йохае.
<p><sup>16</sup> Делан лаамехь лелаш верг, ворхӀазза охьавоьжча а, хьалагӀоттур ву, ткъа Ӏесанаш — бохамаша охьаэгор бу. <p/>
<p><sup>17</sup> Хьайн мостагӀчунна вон тӀедеача, сакъераделла ма хьовзалахь, иза, таса а велла, охьавожахь, самукъадаьлла а ма лелалахь.
<p><sup>18</sup> Везачу Элана хьан сакъерадалар дӀагича, Иза реза хир вац хьуна, тӀаккха Цо Шен оьгӀазалла хьан мостагӀчунна тӀера юхайоккхур ю хьуна. <p/>
<p><sup>19</sup> Зуламечу нахана оьгӀаз а ма эха, Ӏесачарах хьега а ма хьега,
<p><sup>20</sup> хӀунда аьлча зуламечу нехан сатуьйсийла яц, Ӏесачеран чиркх а дӀабовр бу. <p/>
<p><sup>21</sup> Везачу Элах кхералахь, сан кӀант, иштта паччахьах а кхера, ямартчу нахах дӀа а ма кхета,
<p><sup>22</sup> хӀунда аьлча хьуна дагахь а доцучу хенахь цаьргара хьуна бохам бер бу. Хьуна хуур а дац цара хьайна хӀун бала бахьа. <p/>
<p><sup>23</sup> Кхузахь хьекъалчеран дешнаш кхин а ду. <p/>Кхелахочо озабезам бар дика дац.
<p><sup>24</sup> Бехке волчуьнга: «Хьо бехке вац», — кхелахочо алахь, халкъаша цунна неӀалташ кхайкхор ду, къаьмнашна иза дегаза а хетар ву.
<p><sup>25</sup> Ткъа бехке волчунна кхел йийриг дика хир ву, иза чӀогӀа декъал а хир ву. <p/>
<p><sup>26</sup> ДогцӀеначу дешнашца жоп луш верг бета тӀе доттагӀаллин оба йоккхург санна ву. <p/>
<p><sup>27</sup> Цкъа хьалха хьайн керт а, хьайн кха а меттадаладе, цул тӀаьхьа цӀа дан волало. <p/>
<p><sup>28</sup> Бахьана дацахь, хьайн уллорачунна дуьхьал теш ма хила, хьайн багахула харцдерг ара а ма далийта.
<p><sup>29</sup> Иштта ма ала: «Иза соьца ма-хиллара, со а хир ву цуьнца, цунна доггӀург дӀалур ду аса». <p/>
<p><sup>30</sup> Малончин кха долчухула тӀехвелира со, иштта хьекъал доцучун кемсийн бешана уллохула а тӀехвелира.
<p><sup>31</sup> Массо а меттехь тӀедаьлла асар дара, иштта коканийн коьллаш а яра тӀеевлла, тӀулгех йина гонахара керт йохийна лаьтташ яра.
<p><sup>32</sup> Цу массо а хӀумане а хьаьжна, аса ойла йира. Сайна гиначух иштта хьехар хилира суна:
<p><sup>33</sup> «Жимма вижина Ӏуьллур ву со, — боху малончо, — жимма садоӀуш Ӏийр ву, жимма, куьйгаш тӀекӀел а дехкина, Ӏуьллур ву».
<p><sup>34</sup> Амма хьо волчу къелла, къу санна, еана схьакхочур ю. Хьан эшар, талорхо санна, деана тӀекхочур ду хьуна.
</body>
</html>