<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>15</h4>
<p><sup>1</sup> Эсала жоп даларо оьгӀазвахар дӀадоккху, амма кӀоршамечу вистхиларо стеган дералла марсайоккху. <p/>
<p><sup>2</sup> Хьекъалечу нехан къамело хааршна тӀекхачаран лаам ло, ткъа сонтачеран маттера сонталла бен ара ца йолу. <p/>
<p><sup>3</sup> Везачу Элан бӀаьргашна муьлххачу а меттехь го, Цо тергам бо вочу а, дикачу а адаман. <p/>
<p><sup>4</sup> Дарбане мотт — дахаран дитт ду, ткъа харц луьйш болчу матто адаман дог дохадо. <p/>
<p><sup>5</sup> Сонтачо ша дас низаме валор дӀатотту, ткъа ша нисвойтуш верг хьекъале ву. <p/>
<p><sup>6</sup> Дикачу стеган хӀусамехь йоккха хазна ю, ткъа Ӏесачу стага йоккхучу сано бала бахьа. <p/>
<p><sup>7</sup> Хьекъалечу стага хаарш даржадо, ткъа сонтачу стагах лаьцна и саннарг ала йиш яц. <p/>
<p><sup>8</sup> Везачу Элана Ӏесачу стага доккхуш долу сагӀа ца деза, амма догцӀеначун доӀане Цо резахиларца ладугӀу. <p/>
<p><sup>9</sup> Везачу Элана ца деза Ӏесачу нехан некъаш, ткъа нийсачу новкъахула леларш Цунна беза. <p/>
<p><sup>10</sup> Нийсачу новкъара дӀаваьллачунна чӀогӀа таӀзар дийр ду, ткъа ша нисвар ца дезаш верг лийр ву. <p/>
<p><sup>11</sup> Эхартахь а, хӀаллакьхиллачийн дуьненахь а дерг Везачу Элана хууш хилча, адамийн дегнашна чохь дерг а къайлаха дац Цунна. <p/>
<p><sup>12</sup> Нахах кхаьрдачунна ша нисвар ца деза, хьекъал долчарах дага ца волу иза. <p/>
<p><sup>13</sup> Синкъерамечу даго стеган юьхь-сибат а синкъераме до, ткъа, дог баланехь хилча, са а сингаттаме хуьлу. <p/>
<p><sup>14</sup> Хьекъалечу стеган дог хаарш лоьхуш хуьлу, ткъа сонтачун багано иза сонталлех вузу. <p/>
<p><sup>15</sup> Къен стаг массо а хенахь гӀайгӀане хуьлу, ткъа самукъане дог долчаьргахь массо а хенахь той лаьтта. <p/>
<p><sup>16</sup> КӀезиг хӀума а долуш, Везачу Эле болчу ларамах вуьзна хилар гӀоле ду, шортта хьал а долуш, гӀайгӀане хуьлучул. <p/>
<p><sup>17</sup> Юкъахь безам а болуш, хасстоьмех йина яа хӀума яар гӀоле ду, цабезам кхоллабеллачохь ховха жижиг дуучул. <p/>
<p><sup>18</sup> КӀоршамечу стага девнаш доху, ткъа собаре волчо дов дохадо. <p/>
<p><sup>19</sup> Малончин некъ кӀохцалан керт санна бу, ткъа догцӀеначу стеган некъ шера бу. <p/>
<p><sup>20</sup> Хьекъалечу кӀанта шен да воккхавоьйту, ткъа сонтаниг ненах ца вешаш лела. <p/>
<p><sup>21</sup> Хьекъал доцург шен сонта леларх воккхавеш хуьлу, ткъа хьекъал дерг нийсачу новкъахула лела. <p/>
<p><sup>22</sup> Дагавалар а доцуш дина гӀуллакх кхочушхир дац, ткъа хьехамчаш алссам а болуш динарг хилла дӀахӀуттур ду. <p/>
<p><sup>23</sup> Ма ирсе хуьлу нийса жоп луш верг, мел дика хуьлу-кх шен меттехь аьлла дош а! <p/>
<p><sup>24</sup> Хьекъалечу стеган некъ ирхенга, дахаре, боьдуш бу. Охьабоьдучу новкъара иза дӀавоьрзу, эхарта ца кхачархьама. <p/>
<p><sup>25</sup> Курачеран цӀа Везачу Эло дохадо, амма йисина Ӏаш йолчу зудчун цӀа Цо лардо. <p/>
<p><sup>26</sup> Вочу нехан ойланаш Везачу Элана ца еза, ткъа дика дешнаш Цунна тамехь ду. <p/>
<p><sup>27</sup> Харц пайда лоьхуш волчо шен цӀа дакъазадоккхур ду, ткъа кхаьънаш ца дезарг вехар ву. <p/>
<p><sup>28</sup> Дикачу наха шаьш жоп далале ойла йо, амма Ӏесачу нехан багара вониг долу. <p/>
<p><sup>29</sup> Ӏесачу нахана генахь ву Веза Эла, ткъа дикачу нехан доӀа Цунна хезаш ду. <p/>
<p><sup>30</sup> Самукъанечу стага шена уллохь болчеран дегнаш иракарахӀиттадо, дикачу хаамо нехан догӀмаш дайдо. <p/>
<p><sup>31</sup> Дахарх лаьцна бехк баккхаре ладугӀуш волчун Ӏаш йолу меттиг хьекъал долчарна юкъахь ю. <p/>
<p><sup>32</sup> Шега бехк баккхар дӀатоттучун шех дог долу, ткъа ша нисваре ладугӀучунна хьекъалалла карадо. <p/>
<p><sup>33</sup> Везачу Эле ларамах вуьзна хиларо хьекъалалла хьоьху, ткъа сийлаллина хьалха эсалалла хуьлу.
</body>
</html>