<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>40</h4>
<p><sup>1</sup> Дукха хан ялале Мисаран паччахьан ши ялхо, чагӀардуттург а, бепигдоттург а, шайн элана, Мисар-мехкан паччахьна хьалха бехке хиллера.
<p><sup>2</sup> ПирӀун оьгӀазвахнера шен коьртачу чагӀардуттучунна а, коьртачу бепигдоттучунна а.
<p><sup>3</sup> Цо и шиъ Юсуп чувоьллина волчу, цуьнан элан Патипаран цӀенца йолчу набахти чу воллийтира.
<p><sup>4</sup> Набахтин коьртачу хьаькамо уьш Юсупе дӀабелира. Юсуп церан гӀуллакхе хьожуш вара. Чувоьллинчул тӀаьхьа жимма хан яьлча, цу шина ялхочунна
<p><sup>5</sup> цхьана буса гӀан гира. ХӀора гӀенан шен маьӀна дара.
<p><sup>6</sup> ШолгӀачу Ӏуьйранна уьш болчу веача, Юсупна гира и шиъ гӀайгӀане воьжна.
<p><sup>7</sup> Шеца шен хӀусамден цӀа чохь чубоьхкинчу пирӀунна уллорчу элашка хаьттира цо: «Тахана сел гӀайгӀане хӀунда ву шуьшиъ?» <p/>
<p><sup>8</sup> «Тхойшинне а гӀан гина, — жоп делира цара, — ткъа цунах дерг кхето стаг вац». <p/>Юсупа элира цаьрга: «Кхетор Делера дац ткъа? Дийцал суна шайн гӀенаш». <p/>
<p><sup>9</sup> Коьртачу чагӀардуттучо дийцира Юсупна шен гӀан: «Суна гӀенах кемсийн таьлланг гира.
<p><sup>10</sup> Цу тӀехь кхо га дара. Таьлланго заза даьккхира, юха зазанах цу сохьта кемсийн хорханаш хилира.
<p><sup>11</sup> Сан карахь пирӀунан кад бара. Ас, кемсаш а яьхна, кеда чу мутт а даьккхина, пирӀуне кад дӀабелира». <p/>
<p><sup>12</sup> «Цуьнан маьӀна иштта ду, — элира цуьнга Юсупа. — Кхо га — иза кхо де ду.
<p><sup>13</sup> Кхо де даьлча, пирӀуно хьо лаккха айина, хьалха хиллачу метте дӀахӀоттор ву. Ахьа, хьалха ма-баллара, пирӀуне кад дӀалур бу.
<p><sup>14</sup> Амма ас доьху хьоьга, хьайна дика хан тӀееача, со дага а ваийтий, суна дика болх хилийтархьама пирӀуне со хьахавелахь, набахти чуьра араваккха алий.
<p><sup>15</sup> Ӏебархойн махкара нуьцкъах схьавалийна со, кхузахь а набахти чуволлал хӀума а ца даьлла соьгара». <p/>
<p><sup>16</sup> Юсупа динчу маьӀнина реза а хилла, коьртачу бепигдоттучо элира цуьнга: «Суна а гира гӀан: ас коьрта тӀехь латтош кхо тускар дара, чохь бепиг а долуш.
<p><sup>17</sup> Лакхарчу тускар чохь пирӀунна деттина бепиг дара, амма иза олхазарша, зӀакарш а етташ, дууш дара». <p/>
<p><sup>18</sup> «Цуьнан маьӀна иштта ду, — элира Юсупа. Кхо тускар — иза кхо де ду.
<p><sup>19</sup> Кхо де даьлча, хьо а пирӀуно лаккха хьалаойур ву — хьокханна тӀе а хаийна, ткъа олхазарша хьан дегӀах зӀакарш еттар ю».
<p><sup>20</sup> Кхо де даьлча, пирӀунан вина де дара. Цо той хӀоттийра шена уллорчарна. Уьш гонах а болуш, пирӀуно лаккха хьалаайира коьрта чагӀардуттург а, коьрта бепигдоттург а.
<p><sup>21</sup> Коьрта чагӀардуттург шен хьалхалерчу метте дӀахӀоттийра цо, вукхо юха а пирӀунан кара кад белира.
<p><sup>22</sup> Ткъа коьрта бепигдоттург хьалаоьллира, Юсупа маьӀна деш ма-аллара.
<p><sup>23</sup> Амма коьртачу чагӀардуттучунна Юсуп дага ца веара, цунна иза вицвеллера.
</body>
</html>