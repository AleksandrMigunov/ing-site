<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>9</h4>
<p><sup>1</sup> ТӀаккха Нохьа а, цуьнан кӀентий а декъалбеш, Дала элира цаьрга: <p/>«ТӀаьхье стам а луш, деба а дебаш, латта дузийла аш.
<p><sup>2</sup> Шух кхера а кхоьруш, шуна хьалха ега а еш, хуьлийла лаьтта тӀехь мел йолу акхарой а, стигалахь мел долу олхазарш а, кху лаьттахь лелаш мел йолу текхаргаш а, хӀорда чохь мел долу чӀерий а. Шун кара дӀаделла Ас и дерриге а.
<p><sup>3</sup> Массо а ораматаш еллера Ас шуна, ткъа хӀинца дерриге а дийнаташ хир ду шуна юучунна. Лаьттара са мел долу хӀума а дӀало Ас шуна юучунна.
<p><sup>4</sup> Амма цхьа хӀума тӀедуьллу ас шуна: шена чохь са долу, шех цӀий дӀадалаза долу жижиг ма даалаш.
<p><sup>5</sup> Адаман цӀий Ӏанорна Соьга жоп дала деза, цу цӀийна чохь са долу дела. ХӀора стага а жоп дала деза ша адаман Ӏанийначу цӀийнах, муьлххачу акхароша а жоп дала деза, шаьш адаман цӀий Ӏанийча.
<p><sup>6</sup> Цхьана стага адаман цӀий Ӏанийнехь, цуьнан цӀий а Ӏанор ду, цу стага Делан вастехь кхоьллинчуьнан цӀий Ӏанийна дела.
<p><sup>7</sup> Ткъа шу деба а деба, шайн тӀаьхье стам а е, дӀаса а даржа лаьтта тӀехь, алссам а довла цу тӀехь». <p/>
<p><sup>8</sup> Дала элира Нохье а, цуьнан кӀенташка а: <p/>
<p><sup>9</sup> «Ткъа Ас барт бо шуьца а, ерриге а шул тӀаьхьа хир йолчу шун тӀаьхьенца а,
<p><sup>10</sup> массо олхазаршца а, мел долчу дийнаташца а, массо а акхарошца, шуьца хинкеман чуьра араяьллачу, лаьттара са мел долчу хӀуманца а.
<p><sup>11</sup> Иштта барт бо Ас шуьца: лаьттара йисина дийна мел йолу хӀума хица хӀаллакйина яра, амма ишттаниг кхин цкъа а юха хир дац аьлла. Кхин цкъа а латта хи тӀедаларца хӀаллакдийр дац». <p/>
<p><sup>12</sup> ТӀаккха Дала элира: «Шуьца бинчу бертан тоьшалла дуьту Ас. Оцу тоьшалло чӀагӀдийр ду Ас шуьца а, дийна мел йолчу хӀуманца а, тӀейогӀучу массо а ханна, барт бар. ХӀара ду и тоьшалла:
<p><sup>13</sup> стелаӀад хӀоттадо Ас стигалан мархашкахь. И ду тоьшаллина Суна а, Лаьттана а юкъахь бинчу бертан.
<p><sup>14</sup> Ас лаьттана тӀехула гулйина мархашна юкъахь стелаӀад гучудаьлча,
<p><sup>15</sup> Суна дагабогӀур бу Ас шуьца а, лаьттахь дийна мел йолчу хӀуманца а бина барт, кхин цкъа а массо а дийна хӀума хи тӀедаларца хӀаллакйийр яц аьлла.
<p><sup>16</sup> Стигалан мархашка а хьаьжна, стелаӀад гича, дагабогӀур бу Суна Сайна а, лаьттара дийна мел йолчу хӀуманна а юкъара цкъа а хедар боцу барт». <p/>
<p><sup>17</sup> Иштта элира Дала Нохье: «И стелаӀад лаьттахь дийна мел йолчу хӀуманна а, Сайна а юкъахь бинчу бертан тоьшаллина хир ду». <p/>
<p><sup>18</sup> Хин кеман чуьра арабевллачу Нохьин кӀентийн цӀераш иштта яра: Шима, Хьама, Япат. Ткъа Хьама КанаӀанан да вара.
<p><sup>19</sup> И кхоъ Нохьин кӀант вара, ткъа царех хилла лаьттара адамийн тӀаьхье. <p/>
<p><sup>20</sup> Нохьас латта лело а долийра, кемсийн аре а дӀайийра.
<p><sup>21</sup> Кемсийн чагӀар а мелла, ваха а вехна, верзина а ваьлла, шен четар чохь, тӀе хӀума а тасаза, вижина Ӏуьллуш вара Нохьа.
<p><sup>22</sup> КанаӀанан дена Хьамина гира шен ден верзина ваьлла хилар, тӀаккха цо ара а ваьлла, цунах лаьцна шен шина веше дийцира.
<p><sup>23</sup> Ткъа Шима а, Япат а, шайн ден бедар схьа а эцна, шаьшшиннан белшаш тӀе а йиллина, тӀехьа а вирзина, кӀегара шайн дена тӀе вахара. И бедар цунна тӀе а тесна, Нохьин верзина хилар дӀакъевлира цара. Уьш тӀехьа бирзина болу дела, царна шайн ден верзина хилар ца гира. <p/>
<p><sup>24</sup> Ша меллачу чагӀарх васта а велла, самаваьлча, Нохьина хиира, шена тӀехь жимаха волчу кӀанта Хьамас динарг.
<p><sup>25</sup> ТӀаккха Нохьас элира: <p/>«НеӀалт хуьлда КанаӀанна. Шен вежарийн лешна хьалха а лай хир ву иза», — аьлла. <p/>
<p><sup>26</sup> Кхин а элира цо: <p/><p>«Декъала ву Веза Эла, Шимин Дела, </p><p>ткъа КанаӀан Шимин лай хуьлийла. </p><br/>
<p><sup>27</sup> <p>Япатан тӀаьхье Дала беркате а йойла, </p><p>Шимин четарш чохь а Ӏойла Япат. </p><p>Ткъа КанаӀан Япатан лай хуьлийла!» </p> <p/>
<p><sup>28</sup> Лаьтта тӀехь хи тӀедалар хиллачул тӀаьхьа, кхо бӀе шовзткъе итт шарахь вехира Нохьа.
<p><sup>29</sup> Дерриге а Нохьа ваьхна шераш исс бӀе шовзткъе итт шо ду. ТӀаккха Нохьа дӀакхелхира.
</body>
</html>