<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>26</h4>
<p><sup>1</sup> Аьхка диллина ло а, ялта чудерзочу хенахь догӀу догӀа а санна товш доцуш хуьлу сонтачун сий дар. <p/>
<p><sup>2</sup> Хьоза дӀасаэккхар санна а, чӀегӀардиг дӀасаэхар санна а, иштта бахьана доцуш боьллина болу сардам, тӀех а баьлла, кхочушхир бац. <p/>
<p><sup>3</sup> Шад — говрана, дуьрста — вирана, ткъа гӀаж сонтачун букъана лерина хуьлу. <p/>
<p><sup>4</sup> Сонтачун сонталле хьаьжжина ма ло жоп, хьо а цунах дӀа ца тарвалийтархьама. <p/>
<p><sup>5</sup> Сонтачунна цуьнан сонталле хьаьжжина дала деза жоп, шен бӀаьргашкахь цунна ша хьекъале ву ца моттийтархьама. <p/>
<p><sup>6</sup> Сонтачуьнгахула хабар дохьуьйтуш верг шен когех дӀахедаш я дӀовш молуш верг санна ву. <p/>
<p><sup>7</sup> Хьекъал доцучун багара долу кица, астагӀчун когаш санна, ледара ду. <p/>
<p><sup>8</sup> Сонтачун сий дар ширдолагца тӀулг дӀабехкар санна ду. <p/>
<p><sup>9</sup> Сонтачун багара долу кица, мелла волчу стеган куьйгах дахана кӀохцал санна, жима хуьлу. <p/>
<p><sup>10</sup> Массарна а чевнаш еш, пхерчий кхуьссург санна ву, сонтаниг я мила ву а ца хууш волу стаг шена болх байта лоцуш верг. <p/>
<p><sup>11</sup> Шен Ӏетторашна тӀе юхадоьрзу жӀаьла санна, сонтаниг а шен сонталлина тӀегӀерта. <p/>
<p><sup>12</sup> Ша хьекъал долуш вацахь а, ша иштта хеташ верг сонтачу стагал а оьшу. <p/>
<p><sup>13</sup> Малончо олу: «Некъа тӀехь лом ду! Экха ду урамнекъашкахула лелаш!» <p/>
<p><sup>14</sup> Шен кӀажаш тӀехь дӀасаетталуш йолу неӀ санна, иштта малонча а хуьлу шен меттахь дӀасакерчаш. <p/>
<p><sup>15</sup> Малончо шен куьг бошхепа тӀе хьо, ткъа иза шен бете хьаладаьхьна валале, иза кӀадло. <p/>
<p><sup>16</sup> Кхетамца къамелаш дечу ворхӀаннал а ша хьекъале хета малончина. <p/>
<p><sup>17</sup> Шен гӀуллакх доцучу нехан девнна юккъе гӀортар тӀехдолучу жӀаьлин лергаш озор санна ду. <p/>
<p><sup>18</sup> Хьераваьллачо нах хӀаллакбеш кхуьссуш долу а, догуш долу а пхерчий кхийсар санна хӀума ду,
<p><sup>19</sup> шена уллораниг Ӏеха а вина, цуьнга: «Ас бегаш бира!» алар. <p/>
<p><sup>20</sup> Дечиг дӀадаьлча, цӀе а дӀайов, эладита чекхдаьлча, дов а дӀадолу. <p/>
<p><sup>21</sup> КӀегашна тӀера йовхо хьалайолу, дечигах — цӀе хьалайолу, ткъа къиссавалар дезаш волчун хабар бахьана долуш дов долу. <p/>
<p><sup>22</sup> Лере аьлла дешнаш мерза даар санна хуьлу. Уьш нийсса адаман кийра дуьссу. <p/>
<p><sup>23</sup> Дато басахь долу басар хьаькхначу поппаран кхабанах тера ву вон дог долу эсала къамелаш дийриг. <p/>
<p><sup>24</sup> Хьо ца везаш волчу стага хесторан къамелаш дахь а, шен дагахь цо тешнабехк латтабо.
<p><sup>25</sup> Цуьнан аз эсала делахь а, цунах ма теша, хӀунда аьлча цуьнан дог тӀех дегазаллах дуьзна ду.
<p><sup>26</sup> Шен цабезам иза Ӏехорца дӀалечкъош велахь а, цуьнан мекарло массарна а гучуер ю. <p/>
<p><sup>27</sup> Кхечунна ор доккхург цу ор чу ша вужур ву, ткъа цхьанна тӀе боккха горга тӀулг охьакарчийта гӀертачунна и тӀулг цунна шена тӀекерчар бу. <p/>
<p><sup>28</sup> Харцматтаца дуьйцучунна ша лазабо нах ца беза, иштта томана дуьйцучо а бохам бо.
</body>
</html>