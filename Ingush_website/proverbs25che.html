<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>25</h4>
<p><sup>1</sup> ХӀорш ду Сулим-паччахьан кхидолу кицанаш, яхӀудхойн паччахь волчу Хьузакх-ЯхӀун ялхоша схьагулдина долу. <p/>
<p><sup>2</sup> Нах Делан сийдеш бу, Цо цхьадолу хӀуманаш къайладахарна. Нах паччахьан сийдеш бу, цо хӀуманаш талларна. <p/>
<p><sup>3</sup> Стигалан лакхалле а, лаьттан кӀоргалле а кхачалург цахилар санна, паччахьан дагах а кхета йиш яц. <p/>
<p><sup>4</sup> Боьхачух цӀанде дети, говзанчина кад бан гӀирс лур бу ахьа.
<p><sup>5</sup> Паччахьна уллора Ӏеса стаг дӀаваьккхича, нийсонехь чӀагӀлур ду цуьнан паччахьалла. <p/>
<p><sup>6</sup> Паччахьна хьалха айхьа хьо хеста а ма ве, сийлахь болчийн метта охьа а ма хаа.
<p><sup>7</sup> «Схьавола!» — аьлла, паччахьо хьо тӀекхайкхича дика хир ду, цхьана элана хьалха хьо сийсазваьккхина хуьлучул. <p/>Хьан бӀаьргашна гинарг бахьана долуш
<p><sup>8</sup> стаг кхеле озо сих ма ло. Ахь хӀун дийр дара, хьайна уллорачо гӀуллакх къастийначул тӀаьхьа хьо юьхьӀаьржачу хӀоттийча? <p/>
<p><sup>9</sup> Уллораниг хьайн гӀуллакхна кхеле озийча, кхечу стеган къайле гучу ма яккха.
<p><sup>10</sup> Хьо иштта лелаш велахь, иза хезначо хьо юьхьӀаьржачу хӀоттор ву, и юьхьӀаьржо хьо мел веха хьоьца хир ю. <p/>
<p><sup>11</sup> Даточу пхьегӀи чохь Ӏуьллучу дашочу Ӏежех тера хуьлу доггӀучохь аьлла долу дош <p/>
<p><sup>12</sup> Хьекъал долчу стеган нисваран дош дашочу чӀагарал а, уггар цӀеначу деших динчу туьтел а деза ду ладогӀа хуучу лергана. <p/>
<p><sup>13</sup> Ялта чудерзочу хенахь лайн шело санна хуьлу ша дӀахьажийначунна тешаме волу геланча — шен олахочун дог ойу цо. <p/>
<p><sup>14</sup> ДогӀа ца луш йолу марханаш а, мох а санна ду, совгӀат дийр ду а аьлла, иза цадар. <p/>
<p><sup>15</sup> Собарца куьйгалхочун ойла корчуьйту, ткъа эсалчу къамело кхоччуш чӀогӀа йолу ойла а хуьйцу. <p/>
<p><sup>16</sup> Хьайна моз карадахь, шен барамехь даа иза, тӀех дукха а диъна, и моз схьа ца Ӏетторхьама.
<p><sup>17</sup> Иштта хьайн доттагӀчун цӀа эхар а лагӀде, хьо кӀорда а вайтина, цуьнан хьайга цабезам ца кхоллабалийтархьама. <p/>
<p><sup>18</sup> Чхьонкар я тур, я ира пха санна хуьлу шена уллорачунна дуьхьал харцтоьшалла деш волу стаг. <p/>
<p><sup>19</sup> Вон тӀедеанчу хенахь тешаме воцучунна тӀетовжар — лозуш йолу церг я астагӀа ког санна хир ду хьуна. <p/>
<p><sup>20</sup> Баланехь волчу стагана ирсе эшарш лекхар цуьнгара шийлачу дийнахь тӀера бедар схьаяккхар санна ду, я чевнна тӀебутту туьхаберам санна ду. <p/>
<p><sup>21</sup> Хьайн мостагӀа меца велахь, цунна бепиг ло, иза хьогах велахь — хи ло:
<p><sup>22</sup> иштта дерг дарца цуьнан коьрта тӀе догуш долу кӀегий гулдо ахьа, ткъа Везачу Эло хьуна ял лур ю. <p/>
<p><sup>23</sup> Къилбаседехьара схьахьоькхуш болчу мохо догӀанаш дахьаре терра, эладита дечун матто оьгӀазе хьежар дахьа. <p/>
<p><sup>24</sup> Шерачу тхевнан цхьана сонехь Ӏар гӀоле ду, къийса лууш йолчу зудчуьнца цхьаьна цӀа чохь Ӏачул. <p/>
<p><sup>25</sup> Генарчу махкара болу хаза кхаъ хьогах волчу стагана шийла хи санна бу. <p/>
<p><sup>26</sup> Даьржина хи санна я бехдина шовда санна ву Ӏесачу стагана хьалха къарлуш волу дика стаг. <p/>
<p><sup>27</sup> Моз тӀех даар вон хӀума хиларе терра, нуьцкъаш шен сий дайтар сий хилар дац. <p/>
<p><sup>28</sup> Гонахара пен бохийна лаьтташ йолу гӀала санна ву са ца тохалуш волу стаг.
</body>
</html>