<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>11</h4>
<p><sup>1</sup> Нийса ца узу терза Везачу Элана ца деза, ткъа нийса узуш долу терза Цунна тамехь ду. <p/>
<p><sup>2</sup> Куралла йоьссича — юьхьӀаьржачу хӀутту, ткъа эсала болчаьрца хьекъалалла хуьлу. <p/>
<p><sup>3</sup> Шайн хьаналло догцӀена берш дахаран новкъахула дӀабуьгу, ткъа шайн сийсаздаккхаро тешаме боцурш хӀаллакбо. <p/>
<p><sup>4</sup> Бекхам бечу дийнахь хьоло гӀо дийр дац, амма нийсоно Ӏожаллех кӀелхьарвоккхур ву. <p/>
<p><sup>5</sup> ДогцӀена болчеран нийсоно царна нийса некъ боккху, ткъа Ӏесачу нехан Ӏесалло уьш охьаоьгуьйту. <p/>
<p><sup>6</sup> Бакъахьа лелаш верг шен нийсоно кӀелхьарвоккхур ву, амма мекарниг шен Ӏесачу лаамо дӀалоцур ву. <p/>
<p><sup>7</sup> Ӏесачу стеган дӀакхалхарца цуьнан сатийсам а дӀаболу, иштта зуламе стаг хьоьжуш дерг а дӀадолу. <p/>
<p><sup>8</sup> Дика стаг баланех кӀелхьарволу, цуьнан метта цу балано Ӏеса стаг дӀалоцу. <p/>
<p><sup>9</sup> Шен къамелашца Ӏесачо шен уллорачунна бохам боккху, амма Делан лаамехь волу стаг шен хьекъалалло кӀелхьарвоккху. <p/>
<p><sup>10</sup> Хьаналчу стеган аьтто хилча, ерриг а гӀала йоккхаеш хуьлу, ткъа Ӏесачу стеган валарх массарна а ловзар хуьлу. <p/>
<p><sup>11</sup> Дикачу наха декъалъяр бахьана долуш гӀалин аьтто боккху, амма Ӏесачу нехан къамелашца гӀалина бохам боккху. <p/>
<p><sup>12</sup> Хьекъал кӀезиг долчо шена уллораниг емалво, амма хьекъал долчо вист ца хуьлуш собардо. <p/>
<p><sup>13</sup> Мотт бетташ лелачо шега дийцинарг дӀасадаржадо, амма тешаме волчо къайле дӀахьулйо. <p/>
<p><sup>14</sup> Куьйгалла ца тоьуш хиларна, халкъ хӀаллакьхуьлу, амма хьехамчаш дукха хиларо халкъан аьтто боккху. <p/>
<p><sup>15</sup> Шена бала бо кхечу стагах дош делла волчо, амма цу тайпана дош далар шена тӀе ца оьцуш волчунна кхерам бац. <p/>
<p><sup>16</sup> Эсала йолчу зудчо шега ларам кхоллаболуьйту, ткъа къизачара шайна хьал гулдо. <p/>
<p><sup>17</sup> Къинхетаме волчу стага шен дагна синхьаам хуьлуьйту, ткъа къизачу стага ша хӀаллакво. <p/>
<p><sup>18</sup> Ӏесачу стага йоккху ял стаг левеш йоккху, амма, лаьтта тосу хӀу санна, нийсо тосучун совгӀат чӀогӀа лаьтта. <p/>
<p><sup>19</sup> Нийсо леррина кхочушъечарна дахар карор ду, ткъа зуламаш лелочара шайна Ӏожалла лоьху. <p/>
<p><sup>20</sup> Везачу Элана ца беза ямарта дог дерш, амма Иза воккхавоь кхоччуш цӀена лелаш болчарах. <p/>
<p><sup>21</sup> Билггал бакъ ду, вон стаг таӀзар тӀе ца догӀуш вуьсург цахилар, амма дикачу нехан тӀаьхье кӀелхьарйоккхур ю. <p/>
<p><sup>22</sup> Хьакхин мерах боллу дашо хӀоз санна ю, хаза а йолуш, хьекъал доцу зуда. <p/>
<p><sup>23</sup> Хьаналчу нехан лаам кхочушхиларо дика кхин а алсамдоккху, амма Ӏесачу нехан сатийсам кхочушхиларо дералла яхьа. <p/>
<p><sup>24</sup> Комаьрша волчунна кхин а алссам хӀума тӀедогӀу, амма сутара хиларо къоьлла тӀеялайо. <p/>
<p><sup>25</sup> Комаьрша волчун аьтто боккхур бу, ткъа кхечунна хи малош волчунна а хи малор ду. <p/>
<p><sup>26</sup> Шен долахь долу ялта шегахь сецош волчунна наха неӀалт олу, амма декъала хир ву ялта дӀадухкуш верг. <p/>
<p><sup>27</sup> Дика дан кийча верг наха лору, амма вон деш волчунна иза шена юхадоьрзу. <p/>
<p><sup>28</sup> Шен бахамах тешна верг вужур ву, амма диканиг, керла хьаладаьлла гӀа санна, хьалавер ву. <p/>
<p><sup>29</sup> Шен доьзална бала бахьаш волчунна яьссалла кхочур ю, ткъа сонтаниг хьекъалалла долчун лай хилла лелар ву. <p/>
<p><sup>30</sup> Делан лаамехь болчара кхиориг — дахаран дитт ду, хьекъалалла долчо адамийн синош тӀеозадо. <p/>
<p><sup>31</sup> Лаьтта тӀехь а болуш, дикачу нахана царна догӀург луш хилча, Ӏеса а лелаш, къинош летош болчарна цул сов а иза лур ду.
</body>
</html>