<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>22</h4>
<p><sup>1</sup> Стеган дика цӀе яккхар хьал долуш хуьлучул а деза ду. Нехан ларам детил а, дешил а беза бу. <p/>
<p><sup>2</sup> Хьал долуш верг а, къен верг а, ишттачу хӀумане хьаьжжина, цхьатерра ву: и ший а Везачу Эло кхоьллина ву. <p/>
<p><sup>3</sup> Хьекъал долчо, бохам хир бу аьлла шена хетча, цунах ша ларвойту, ткъа бодане нах, нийсса цу тӀе боьлху дела, жоьпе озабо. <p/>
<p><sup>4</sup> Кхечарал ша лахара а хеташ, Везачу Эле болчу ларамах стаг вуьзна велахь, цунна хьал а, сий а, дика дахар а хуьлуьйтур ду. <p/>
<p><sup>5</sup> Зуламечу нехан некъашна тӀехь коканаш а, гураш а хуьлу, амма шен дахар дезаш верг цига гӀур вац. <p/>
<p><sup>6</sup> Жима долчу хенахь Ӏамаде бер нийсачу новкъахула лела — иза, доккха хилча, цу некъа тӀера дӀадер дац. <p/>
<p><sup>7</sup> Хьал долуш волчо къечу нахана тӀехь олалла до. Юхалург хӀума оьцуш верг и хӀума лучун ялхо хуьлу. <p/>
<p><sup>8</sup> Зуламан хӀу тосучо бохаман ялта гулдийр ду, ткъа кхечарна цо еш йолу гӀело чекхъер ю. <p/>
<p><sup>9</sup> Декъала хир ву комаьрша стаг, хӀунда аьлча цо шен кхача къечу нахаца боькъу. <p/>
<p><sup>10</sup> ДӀалалла шайна уллора нахах кхаьрдарг, иза дӀаваханчул тӀаьхьа вовшашка болу цабезам а, девнаш а, бага еттарш а дӀадевр ду. <p/>
<p><sup>11</sup> ДогцӀеналла езаш а, маттана шера а хьо велахь, паччахь хьан доттагӀа хир ву. <p/>
<p><sup>12</sup> Везачу Эло бакъдолу хаарш лардо, ткъа харцнехан дешнаш Цо дакъазадоху. <p/>
<p><sup>13</sup> Малончо олу: «Арахь лом ду! Урамновкъахь со вуьйр ву!» <p/>
<p><sup>14</sup> Нахаца лелаш йолчун бага йоккха кӀело санна ю, Везачу Эло неӀалт аьлларг цу чу вужур ву. <p/>
<p><sup>15</sup> Шен даг чуьра дуьйна бер сонта хӀума дан кийча ду, амма таӀзаран серо цунна тӀера дӀалоллур ду иза. <p/>
<p><sup>16</sup> Шена са яккхархьама къечу стагана гӀело йийриг а, хьал долчу стагана совгӀаташ дийриг а — и ший а къоьлле кхочур ву. <p/>
<p><sup>17</sup> Хьекъалалла долчийн дешнийн тидам а бе, цаьрга ла а догӀа. Ас хьуна Ӏамор долчун даггара ойла е,
<p><sup>18</sup> хӀунда аьлча тамехь хир ду хӀара дешнаш хьайн дагахь латтор а, уьш дӀадийцийта кийча хилийтар а.
<p><sup>19</sup> Хьуна ас тахана Ӏамор ду и хьекъале кицанаш, Везачу Элана тӀетевжаш хьо хилийтархьама.
<p><sup>20</sup> Ас хьуна ткъе итт хьекъале аьлларг дӀаяздина, хьекъалаллех а, хаарех а дуьзна ма ду.
<p><sup>21</sup> Цара Ӏамор ду хьуна нийса а, бакъ а дерг, тӀаккха хуур ду хьуна хьо ваийтинчунна нийса жоп дала. <p/>
<p><sup>22</sup> Къечуьнгара иза атта хетарна хӀума схьа а ма яккха, кхел ечу меттехь декъазачунна гӀело а ма е.
<p><sup>23</sup> Везачу Эло къен болчаьрга гӀо доккхур ду, царна къола динчарна къола а дийр ду Цо. <p/>
<p><sup>24</sup> Сихха оьгӀазвоьдучуьнца гергарло ма леладе, сиха моха йогӀучарна улло а ма гӀо,
<p><sup>25</sup> церан некъаш ца Ӏамархьама а, хьайна гур ца богӀийтархьама а. <p/>
<p><sup>26</sup> Кхечу стагах дош а ма ло, цуьнан декхарш хьайна тӀе а ма лаца.
<p><sup>27</sup> Уьш хьоьга дӀа ца такхалахь, ур-атталла хьайн дӀавуьжу мотт-гӀайба а хьуна кӀелара дӀалоцур бу. <p/>
<p><sup>28</sup> Хьайн дайша дӀахӀоттийна болу шира шу дӀа ма хилабе. <p/>
<p><sup>29</sup> Шен говзалла дика хууш волу стаг гиний хьуна? Цо паччахьашна гӀуллакх дийр ду. Боданечу нахана гӀуллакх дийр дац цо.
</body>
</html>