<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>4</h4>
<p><sup>1</sup> ЛадогӀа, сан кӀентий, шайн дас бечу хьехамашка, церан тидам а бе, кхетамах шаьш дузийтархьама,
<p><sup>2</sup> хӀунда аьлча аса шуна динарг дика весет ду. Сан хьехамаш терго йоцуш ма биталаш.
<p><sup>3</sup> Сайн ден кӀант со волчу хенахь, сайн ненан цхьаъ бен воцу, уггар а дукхавезаш волу кӀант со волчу хенахь,
<p><sup>4</sup> сан дас суна хьоьхура. Цо соьга олура: «Хьан дагахь лаьттийла сан дешнаш, сан весеташка ла а дугӀуш, ваха.
<p><sup>5</sup> Хьекъалалла а, кхетам а лаха. Ас бохург диц ма де, цунна тӀера а ма вала.
<p><sup>6</sup> Хьекъалаллина букъ ма берзабе, тӀаккха цо хьо ларвийр ву. Хьекъалалла дезаш а хила, цо Ӏуналла дийр ду хьуна.
<p><sup>7</sup> Уггар а коьртаниг хьекъалалла ду хьуна. Цундела иза лаха хьажа. ХӀуъа а хьо лаха гӀортахь — хьекъал каро гӀорта.
<p><sup>8</sup> Хьекъалаллин лаккхара мах хадо хьажа, цо лакхавоккхур ву хьо. Хьо цуьнца хилахь, цо хьан сий хьалаойур ду.
<p><sup>9</sup> Цо хьан коьрта тӀе исбаьхьа кочар туьллур ду, хьуна сийлаллин таж дӀакховдор ду». <p/>
<p><sup>10</sup> ЛадогӀа соьга, сан кӀант, дӀалаца ас бохург, тӀаккха хьан дахаран шераш дуккха а хир ду.
<p><sup>11</sup> Ас хьуна хьекъалаллин некъ гойту, нийсачу новкъахула дӀа а вуьгу хьо.
<p><sup>12</sup> ХӀокху новкъахула дӀагӀо, хьуна новкъарло йийр яц. Хьо водуш велахь, хьан ког а тасалур бац.
<p><sup>13</sup> Хьайна дина хьехарш дагахь латтаде, уьш дӀа а ма таса — цаьрца ду хьан дахар.
<p><sup>14</sup> Ӏесачу нехан некъа тӀе а ма вала, вочу нехан леларх дӀа а ма тарло.
<p><sup>15</sup> Бита и некъ, цунна тӀехь ма лела. Цунна юьстах а валий, уллохула тӀехвала.
<p><sup>16</sup> Вочу нахана наб кхетар яц, шаьш зуламе дерг даллалц. Церан наб йовр ю, цара цхьаъ вожаваллалц.
<p><sup>17</sup> Цара Ӏесаллин кхача а боу, къизаллин чагӀар а молу. <p/>
<p><sup>18</sup> Хьаналчу нехан некъ сахилар санна бу. Дийнан серло мел лаьтта, тӀеттӀа серлаболу и некъ.
<p><sup>19</sup> Ӏесачу нехан некъ Ӏаьржа бода санна бу, шайн ког стенах тасабелла а ца хаьа царна. <p/>
<p><sup>20</sup> Сан кӀант, ас бохучун тидам бе, сан дешнашка дикка ладогӀа.
<p><sup>21</sup> Хьайн бӀаьргашна хьалхара уьш дӀа ма довлийта, амма хьайн даг чохь латтаде уьш,
<p><sup>22</sup> хӀунда аьлча дахар уьш карийначун хир ду, цуьнан дегӀ могуш а хир ду.
<p><sup>23</sup> Уггар а коьртаниг — хьайн дог лардар ду, хӀунда аьлча цу чохь хьан дахаран шовда ду.
<p><sup>24</sup> Хьайн баганца мекарниг ма дийца, хьайн матте харцдерг ма алийта.
<p><sup>25</sup> Хьан бӀаьргаш нийсса хьалха дӀахьоьжуш хуьлийла, цӀоцкъамаш а нийсса хьалха дӀахьажийна хуьлийла.
<p><sup>26</sup> Хьайн когашна хьалхара тача шарде, тӀаккха дерриг а хьан некъаш чӀогӀа хир ду.
<p><sup>27</sup> Я аьтту агӀор а, я аьрру агӀор а дӀа ма верза, массо а хенахь зулам дарх а ларло.
</body>
</html>