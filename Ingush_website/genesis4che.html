<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>4</h4>
<p><sup>1</sup> Адам шен зудчух Хьавах кхийтира. Цо, доьзалхочух а хилла, кӀант вира. Хьавас элира: «Везачу Элан гӀоьнца бер дина ас». Цундела берах цо «Кхаим» элира (Ӏебархойн маттахь иза «дийриг» бохург ду).
<p><sup>2</sup> Цул тӀаьхьа Кхаиман ваша Хьабул вира Хьавас. <p/>Хьабулах жаӀу хилира, ткъа Кхаимах — латталелорхо. <p/>
<p><sup>3</sup> Цхьа хан яьлча, Кхаима шена лаьтто деллачу ялтанах дакъа Везачу Элана хьалха деара.
<p><sup>4</sup> Ткъа Хьабула шен жена юкъара уггар тоьлла долу дуьххьарлера Ӏахарий деара. Веза Эла резахиларца хьаьжира Хьабуле а, цо деанчуьнга а.
<p><sup>5</sup> Ткъа Кхаиме а, цо деанчуьнга а реза воцуш хьаьжира Веза Эла. ЧӀогӀа оьгӀазвахана, хьаьжа юккъе шад хӀоттийра Кхаима. <p/>
<p><sup>6</sup> ТӀаккха Везачу Эло элира Кхаиме: «Хьо ма оллавелла ву? Хьо ма оьгӀазе ву!
<p><sup>7</sup> Ахь диканиг деш хилча, ларамца тӀеоьцу хьо. Ахь диканиг деш ца хилча, хьан неӀарехь къа лаьтта. И хьо Ӏехо гӀерташ ду, хьо цул тола веза». <p/>
<p><sup>8</sup> ТӀаккха, цхьана дийнахь, Кхаима Хьабуле элира: «Аренга гӀой вайшиъ?» Уьш аренга баьхкича, Кхаима, шен вешина Хьабулина чу а гӀоьртина, иза вийра. <p/>
<p><sup>9</sup> ТӀаккха Везачу Эло Кхаиме хаьттира: «Мичахь ву хьан ваша Хьабул?» <p/>Кхаима элира: «Суна хӀун хаьа? Со гӀарол-м вац сан вешина?!» <p/>
<p><sup>10</sup> ТӀаккха Везачу Эло элира: «Ахь хӀун дина? Хьан вешин цӀийн аз кхойкхуш хеза Суна лаьттара.
<p><sup>11</sup> ХӀинцачул тӀаьхьа неӀалт кхайкхадо Ас хьуна, хьан карах валар хилла хьан вешин цӀий дӀаоьцучу лаьтта тӀехь.
<p><sup>12</sup> Ахь латта лелош, цо кхин лур дац, хӀинццалц санна, рицкъа. Ткъа кху лаьттахь, меттиг ца карош, лелар ву хьо». <p/>
<p><sup>13</sup> ТӀаккха Кхаима элира Везачу Эле: «И таӀзар лан ницкъ кхочур бац сан.
<p><sup>14</sup> Ахьа хӀинца со кху лаьттара а, Хьайн юьхь-дуьхьалара а эккхаварна, со волавелла лела везар ву. Суна дуьхьал мел кхетар волчун со вен таро хир ю». <p/>
<p><sup>15</sup> Везачу Эло элира Кхаиме: «Нагахь санна хьо цхьаммо вехь, цунна ворхӀазза бекхам бийр бу Ас». <p/>ТӀаккха Везачу Эло Кхаимна тӀехь тамашийна билгало йира, и билгало хилар бахьана долуш, иза дуьхьал кхетча, цхьаьнгге а ца вейтархьама. <p/>
<p><sup>16</sup> Иштта Кхаим, Везачу Элана хьалхара дӀа а ваьлла, Ӏедан-бешана малхбалехьарчу, Нада цӀе йолчу меттиге ваха охьахиира. <p/>
<p><sup>17</sup> Кхаим шен зудчух а кхетта, церан кӀант хилира. Цунна ХӀанох аьлла цӀе тиллира. Цигахь Кхаима, гӀала а хӀоттийна, шен кӀентан цӀарах ХӀанох элира цунах. <p/>
<p><sup>18</sup> ХӀанохан хилира кӀант Ӏийрад, ткъа Ӏийрадан хилира Махьуяал. Махьуяалан хилира кӀант Матушаал, Матушаалан а хилира кӀант ЛемакӀ.
<p><sup>19</sup> ЛемакӀа ши зуда ялийра: цхьаннан цӀе Ӏада яра, вукхуьнан — Цилла.
<p><sup>20</sup> Ӏадас вира кӀант Явал. Четарш чохь Ӏаш а, даьхни лелош а болчеран да хилира цунах.
<p><sup>21</sup> Ӏадин кхин а цхьа кӀант хилира Ювал, Явалан ваша. Цунах массо зурма а, дечиг-пондар а локхучеран да хилира.
<p><sup>22</sup> Циллас а вира кӀант, Тубал-Кхаим. Цунах массо тайпана йоьзах а, эчигах а герз деш болчу пхьерийн да хилира. Тубал-Кхаиман йиша яра НаӀмат. <p/>
<p><sup>23</sup> Шен зударшка ЛемакӀа элира: <p/><p>«Ӏада а, Цилла а! ЛемакӀан зударий! </p><p>ЛадогӀа соьга леррина! Тидам бе сан дешнийн. </p><p>Сайна чов йича, стаг вийна ас. </p><p>Цу къонахчо сайна тоьхча, иза вийна ас. </p><br/>
<p><sup>24</sup> <p>Кхаим вийначунна ворхӀазза бекхам хуьлуш хилча, </p><p>со вийначунна кхузткъе вуьрхӀиттазза а бекхам хир бара». </p> <p/>
<p><sup>25</sup> Адам шен зудчух Хьавах а кхетта, церан кхин а цхьа кӀант хилира. Цунна ШатӀа аьлла цӀе тиллира (иза Ӏебархойн маттахь «схьавелларг» бохург ду). «Дала кхин цхьа кӀант схьавелла суна. Кхаима Хьабул вийра, ткъа хӀинца сан ШатӀа а ву», — элира Хьавас.
<p><sup>26</sup> ШатӀин а хилира кӀант, цо цунах Энош элира. <p/>Цу хенахь адамаш Везачу Элан цӀе йоккхуш, Цуьнга кхайкха буьйлабелира.
</body>
</html>