<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>1</h4>
<p><sup>1</sup> Юьхьанца Дала кхоьллира стигалшший, латтий.
<p><sup>2</sup> Ткъа латта даьсса а, кегарин а дара, гобаьккхина кӀорга хи а, Ӏаьржа бода а бара, ткъа Делан Са хиш тӀехула лелаш дара. <p/>
<p><sup>3</sup> Дала элира: «Хуьлийла серло». ТӀаккха серло хилира.
<p><sup>4</sup> Дела хьаьжча, Цунна и серло дика хийтира. ТӀаккха Дала серло боданах къастийра.
<p><sup>5</sup> Серлонах Дала «де» элира, ткъа боданах «буьйса» элира. <p/>Иштта суьйре а дӀаелира, Ӏуьйре а еара. ДӀаделира цхьа де. <p/>
<p><sup>6</sup> Дала элира: «Хи юккъехула а доькъуш, дуькъа хӀаваъ хуьлийла».
<p><sup>7</sup> Иштта хилла дӀахӀоьттира: Дала дуькъачу хӀавааца хи шина декъе дийкъира. Цхьа дакъа хӀаваана тӀехула хуьлуш, важа дакъа бухахь дуьсуш.
<p><sup>8</sup> Цу дуькъачу хӀаваах Дала «стигал» элира. <p/>Суьйре а хилира, Ӏуьйре а тӀееара. ДӀаделира шолгӀа де а. <p/>
<p><sup>9</sup> ТӀаккха элира Дала: «Стигалан бухахь долу хи дерриг цхьаьна а кхетийла, екъа меттиг а хуьлийла». Иза иштта хилира.
<p><sup>10</sup> Екъачу меттигах Дала «латта» элира, ткъа цхьаьнакхеттачу хих «хӀорд» элира. И дерриге гича, Далла иза дика хийтира. <p/>
<p><sup>11</sup> Цул тӀаьхьа Дала элира: «Лаьтта тӀехь йолийла сийналла а, буц а, ялта а, шайна чохь хӀу а долуш, стоьмаш ло дитташ а, шайна хӀора стоьма чохь хӀуш а долуш. Оцу хӀух юха а изза тайпа ораматаш а хуьлуш». Иштта хилла дӀахӀоьттира.
<p><sup>12</sup> Латто сийналла а елира, буц елира, ялта а кхиира, шайн-шайн тайпана хӀу а луш, уьш юха а йовлуш. Стоьмаш ло дитташ а хьаладевлира, шайна чохь хӀуш а долуш, царех кхин а цу тайпана дитташ а довлуш. Иза а, хьаьжча, Далла хазахийтира. <p/>
<p><sup>13</sup> Юха а суьйре дӀаелира, Ӏуьйре а еара. Чекхделира кхозлагӀа де а. <p/>
<p><sup>14</sup> Дала элира: «Хуьлийла стигалахь серлонаш! Лаьтта тӀе билгалонаш лойла цара, де буьйсанах а къастош, хенан заманаш а йоькъуш, денош а, шераш а доькъуш.
<p><sup>15</sup> Лаьтта тӀе шайн серло а лойла цара». Иштта хилла дӀахӀоьттира.
<p><sup>16</sup> Цу тайпана кхоллаелла шиъ коьрта серло, царех йоккхачо дийнан, ткъа жимочо буьйсанан Ӏуналла а деш. Седарчий а кхолладелла стигалахь.
<p><sup>17</sup> Уьш Дала дӀанисдина стигалахь, лаьтта тӀе шайн серло ялийта а,
<p><sup>18</sup> дийнан а, буьйсанан а Ӏуналла дан а, серло боданах къасто а. Дела хьаьжча, Цунна и дерриге а хазахийтира. <p/>
<p><sup>19</sup> Суьйре а еара, Ӏуьйре а тӀекхечира. ДоьалгӀа де а дӀаделира. <p/>
<p><sup>20</sup> Юха Дала элира: «Хуьлийла хи чохь дуккха а, массо а тайпана садолу хӀуманаш. ХӀаваэхь тӀема довлийла дуккха а тайп-тайпана олхазарш а». <p/>
<p><sup>21</sup> Иштта кхоьллира Дала Ӏаламат хӀордан дийнаташ а, массо а тайпана хи чохь йолу садолу хӀуманаш: яккхий а, кегий а. ХӀаваэхь тӀема девлира дуккха а массо а тайпана олхазарш. Дела, хьаьжча, Ша кхоьллинчунна реза хилира.
<p><sup>22</sup> Цо, уьш декъалдеш, элира: «Дебийла шу, тӀаьхье беркате а хуьлуш, хӀордаш хих дузуш. Дуккха а олхазарш кхуьийла дуьнен чохь». <p/>
<p><sup>23</sup> ТӀееара суьйре, хилира Ӏуьйре а. ДӀаделира пхоьалгӀа де а. <p/>
<p><sup>24</sup> Юха Дала элира: «Хуьлийла лаьтта тӀехь массо а тайпана садолу хӀуманаш а, даьхни а, текхаргаш а, лаьттан акхарой а, шайн-шайн тайпанашца». Иштта хилла дӀахӀоьттира.
<p><sup>25</sup> Тайп-тайпана акхарой а, даьхни а, лаьттан текхаргаш а, ерриге тайпанашца кхоллаелира. Хьаьжча, Далла иза а хазахийтира. <p/>
<p><sup>26</sup> ТӀаккха Дала элира: «Кхуллур Вай адам, Вешан аматехь а, вастехь а долуш. Хуьлийла уьш олалла деш дуьнен чу мел кхоьллинчу са долчу хӀуманашна тӀехь: хи чуьра а, лаьтта тӀера а дийнаташна тӀехь а, лаьттан текхаргаш тӀехь а, хӀаваэра олхазаршна тӀехь а, дерриге лаьтта тӀехь а». <p/>
<p><sup>27</sup> Иштта кхоьллира Дала адам. Стаггий, зудий кхоьллира Цо Шен аматехь. <p/>
<p><sup>28</sup> Уьш декъалбеш, Дала элира: «Дебийла шу, тӀаьхье стам а луш, дузийла аш латта, шайн дола доккхийла аша иза. Олалла дойла аш массо а хи чуьра чӀерашна тӀехь а, хӀаваэра олхазаршна тӀехь а, дерриге а лаьтта тӀера дийнаташна тӀехь а». <p/>
<p><sup>29</sup> Юха а элира Дала: «Шуна ло Аса дерриге а лаьтта тӀера массо а хӀу тосу ораматаш а, массо тайпана стом ло дитташ а, шайна чохь оццу диттийн хӀу а долуш. Царех хир ю шуна юург.
<p><sup>30</sup> Ткъа ерриге а садолчу хӀуманна а ло Аса массо а тайпана гӀа-буц. Ерриге а лаьтта тӀера акхарошна а, массо а стигалара олхазаршна а, хӀора лаьттан текхаргана а юург хир ю иза». И дерриге а хилла дӀахӀоьттира. <p/>
<p><sup>31</sup> Оцу Ша мел кхоьллинчуьнга Дела резахиларца хьаьжира. Иштта еара суьйре а, Ӏуьйре а хилира. ЯлхалгӀа де а дӀаделира.
</body>
</html>