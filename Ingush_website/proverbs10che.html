<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>10</h4>
<p><sup>1</sup> ХӀорш ду Сулиман кицанаш. <p/>Хьекъалечу кӀанта шен ден дог даккхийдедо, ткъа сонтачу кӀанта ненан дог дохадо. <p/>
<p><sup>2</sup> Хьарам даьккхинчу ахчанах пайда ца болу, ткъа нийсоно Ӏожаллех кӀелхьарвоккху. <p/>
<p><sup>3</sup> Хьаналчу стаге Везачу Эло мацалла хьоьгуьйтур яц, ткъа Ӏесачу нехан лаам Цо дӀатотту. <p/>
<p><sup>4</sup> Мало ечу куьйгаша стаге къоьлла хӀоттайо, ткъа къахьоьгуш долчу куьйгаша хьал гулдо. <p/>
<p><sup>5</sup> Аьхка ялта чудерзориг хьекъале кӀант ву, амма ялта чудерзочу хенахь вижина Ӏиллинарг эхье кӀант ву. <p/>
<p><sup>6</sup> Декъала хилар хьаналчу нахаца ду, амма Ӏесачу стеган дешнаша нахана еш йолу къизалла къайлайоккху. <p/>
<p><sup>7</sup> Дикачу стагах лаьцна диканна дагадогӀу, амма Ӏесачу стеган цӀе дӀаер ю. <p/>
<p><sup>8</sup> Хьекъал долчо хьехамаш тӀеоьцу, ткъа сонта къамел дийраш хӀаллакьхир бу. <p/>
<p><sup>9</sup> Нийса лелаш волчунна кхерам хир бац, ткъа шен некъаш талхош верг жоьпе озор ву. <p/>
<p><sup>10</sup> Шен бӀаьргаш мекарлонца теӀабеш волчу стага бала бахьа, ткъа сонта къамел дийраш хӀаллакьхир бу. <p/>
<p><sup>11</sup> Хьаналчу стеган дешнаш — дахаран хьоста ду, амма Ӏесачу стеган дешнаша нахана еш йолу къизалла къайлайоккху. <p/>
<p><sup>12</sup> Цабезамо девнаш довлуьйту, амма безамо массо а зуламаш дӀахьулдо. <p/>
<p><sup>13</sup> Къастош долчун багахь хьекъалалла карадо, ткъа гӀаж еттар хьекъал доцучун букъана лерина ду. <p/>
<p><sup>14</sup> Хьекъалалла долчара хаарш лахьадо, ткъа сонтачара дуьйцучо бохам гергабалабо. <p/>
<p><sup>15</sup> Хьалдолчун бахам — цуьнан чӀагӀйина гӀала ю, къен волчу стеган бала цуьнан къен хилар ду. <p/>
<p><sup>16</sup> Хьаналчу нахана йогӀу ял дахар ду, Ӏесачу стеган кхиам къиношна тӀебоьрзу. <p/>
<p><sup>17</sup> Шена бечу тӀехбеттаме ладугӀуш верг дахаран новкъахь ву, амма ша нис ца войтург тилавелла лела. <p/>
<p><sup>18</sup> Шен цабезам къайлабохуш верг — аьшпаш буттург ву, ткъа эладита даржош верг сонта ву. <p/>
<p><sup>19</sup> Дукха луьйш волчуьнгара гӀалат дала мега, амма шен бага сацо хууш верг хьекъал долуш ву. <p/>
<p><sup>20</sup> Хьаналчу стеган дош цӀена дети ду, ткъа Ӏесачу стеган дог пайда боцуш ду. <p/>
<p><sup>21</sup> Хьаналчу стеган дешнаша дуккха а нахана кхача ло, амма сонтанаш хӀаллакьхуьлу, шайн хьекъал ца тоарна. <p/>
<p><sup>22</sup> Везачу Эло декъалваро хьал дахьа, ткъа къахьегаро цунна хӀумма а тӀе ца туху . <p/>
<p><sup>23</sup> Сонтаниг вон леларх воккхавеш хиларе терра, хьекъал дерг хьекъалаллех воккхавоь. <p/>
<p><sup>24</sup> Ӏеса стаг кхоьруш дерг цунна тӀедогӀур ду, ткъа хьаналчу стага сатуьйсуш дерг цунна хир ду. <p/>
<p><sup>25</sup> ШайтӀанан мох хьаькхча — Ӏеса нах кхин бац, ткъа хьанал нах онддачу бух тӀехь лаьтташ бу. <p/>
<p><sup>26</sup> Шен олахо малончо шагво, къонзано цергаш шагъяр санна я хьийзош болчу кӀуьро бӀаьргаш къийзор санна. <p/>
<p><sup>27</sup> Везачу Эле ларамах вуьзна хиларо стеган денош дахдо, ткъа Ӏесачу нехан шераш дацдина хир ду. <p/>
<p><sup>28</sup> Дикачу нехан сатийсам ирсе бу, ткъа Ӏесачу нехан дегайовхо кхочушхир яц. <p/>
<p><sup>29</sup> Везачу Элан некъ кхачаме лелаш волчунна гӀап санна бу, амма харцонаш лелочарна и некъ бухур бу. <p/>
<p><sup>30</sup> Хьанал нах цкъа а бегийна хир бац, амма Ӏеса нах дуьнен тӀехь буьсур бац. <p/>
<p><sup>31</sup> Хьаналчу наха дуьйцург хьекъалалла ду, ткъа харц луьйш болчеран къамел сацор ду. <p/>
<p><sup>32</sup> Дикачу нахана догӀу хӀума ала хаьа, ткъа Ӏесачу нахана дегаза хӀума ала бен ца хаьа.
</body>
</html>