<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>5</h4>
<p><sup>1</sup> Сан кӀант! Тергал де сан хьекъале дешнаш, дикка ладогӀа сан кхетаме.
<p><sup>2</sup> ТӀаккха оьзда муха лела веза хааро хьо ларвийр ву, ткъа хьан балдаша хьекъалалла Ӏалашдийр ду.
<p><sup>3</sup> Нахаца лелаш йолчу зудчун багара долу дешнаш мазал мерза а хуьлу, цо бохуш дерг даьттанал кӀеда а хуьлу,
<p><sup>4</sup> амма тӀаьххьара а иштта йолу зуда, сагал-буц санна, къаьхьа хуьлу, шинна а агӀор ирдинчу туьрал а ира хуьлу.
<p><sup>5</sup> Иза Ӏожаллин новкъахула йоьду, цуьнан гӀулчаш эхарта кхочу.
<p><sup>6</sup> Дахаран некъах лаьцна ойла ца йо цо, шен некъ гамбелла хилар даре ца до. <p/>
<p><sup>7</sup> Ткъа хӀинца, сан кӀант, соьга ла а догӀа, ас бохучунна тӀера а ма вала.
<p><sup>8</sup> Цу зудчунна генавала, цуьнан хӀусаман неӀарна улло а ма гӀорта,
<p><sup>9</sup> хьайн доьналла кхечарна ца кхачийтархьама а, хьайн дахаран шераш къизачеран кара ца дахийтархьама а.
<p><sup>10</sup> Хьан бахам кхечарна кхочур бу, ахьа мел гулдинарг хийрачу нехан кара а гӀур ду.
<p><sup>11</sup> Хьан дахаран чаккхенгахь ахьа узарш дийр ду — хьайн дегӀа чуьра гӀора дӀадаьллачул тӀаьхьа.
<p><sup>12</sup> ТӀаккха ахьа эр ду: «ТаӀзар суна ма ца дезара! Со нисварх сан дог ма долура!
<p><sup>13</sup> Суна ца лаьара сайн хьехархойн аз хаза, цара бохучуьнга аса ла а ца дугӀура.
<p><sup>14</sup> Цхьана маьӀӀаргона сан дахар кхоччуш дакъазадолура берриг а гуламна хьалха!» <p/>
<p><sup>15</sup> Хьайн гӀу чуьра мала хи — хьайн хьостана чуьра арадолуш долу хи.
<p><sup>16</sup> Хьан хьостанийн хи урамнекъашкахула дӀасадаржа деза те? Хьан хиш майданашкахула дӀасадаржа деза те?
<p><sup>17</sup> И хи хьайн долахь хилийта, кхечун долахь а ца хуьлуьйтуш.
<p><sup>18</sup> Декъала хуьлийла хьан хин хьоста. Хьо жима волчу хенахь айхьа ялийначу зудчуьнца зовкх хьоьгийла ахьа.
<p><sup>19</sup> Иза, лу санна, исбаьхьа ю, сай санна, хаза а ю. Цуьнан накхоша Ӏабавойла хьо муьлххачу а хенахь, цуьнан безамо дӀалаьцна хуьлийла хьо даим.
<p><sup>20</sup> Сан кӀант, кхечун зудчо дӀалаьцна хӀунда хир вара хьо? Нехан зудчун накхош ахь хӀунда марадухкур дара?
<p><sup>21</sup> Везачу Элан бӀаьргашна хьалха лаьтташ ду стеган некъаш, адамо мел бо некъ толлу Цо.
<p><sup>22</sup> Ӏеса стаг шен къинойн гуро дӀалоцу, цара иза, буржалш тоьхча санна, латтаво.
<p><sup>23</sup> Цо хьехам тӀе ца эцарна, иза лийр ву. Шен сонталла йоккха хиларна, иза тиларчу гӀур ву.
</body>
</html>