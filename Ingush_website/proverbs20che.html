<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>20</h4>
<p><sup>1</sup> ЧагӀаро бага лен йоккху, къаьркъано мотт галбоккху. Цара тилийна мел верг хьекъал доцуш ву. <p/>
<p><sup>2</sup> Паччахьан дарвалар лоьмо гӀигӀ дар санна хуьлу. Иза дарволуьйтуш волчо шен дахарна кхерам тӀебоуьйту. <p/>
<p><sup>3</sup> Къовсаваларх ларвалар — лараме хӀума ду, ткъа муьлхха а сонта стаг къовсавала кийча ву. <p/>
<p><sup>4</sup> Малончо дан деззачу хенахь охана ца до, цундела цунна ялта чудерзочу хенахь хӀумма а карор дац. <p/>
<p><sup>5</sup> Адаман даг чохь дерг кӀоргачу гӀунна чохь долу хи санна ду, ткъа кхетамечу стаге и хи хьаладаккхало. <p/>
<p><sup>6</sup> Дукхахдолчу адамаша шаьш тешаме хиларх лаьцна дуьйцу, амма билггал тешаме верг каро хала ду. <p/>
<p><sup>7</sup> Хьанал стаг кхоччуш цӀеначу новкъахь лелаш ву. Цуьнан тӀаьхьенах долу бераш мел декъала хир ду! <p/>
<p><sup>8</sup> Кхел ян охьахиинчу паччахьан бӀаьргашна дерриг а вон а, дика а гуш хуьлу. <p/>
<p><sup>9</sup> Хьан эр ду те: «Сан даг чохь со цӀена ву, со сайн къинойх цӀанвелла»? <p/>
<p><sup>10</sup> Харц терза лелор а, харц саьхьаца озар а — ший а Везачу Элана дегаза хета. <p/>
<p><sup>11</sup> Ур-атталла бер а девза цо дечу гӀуллакхашкахула — цо лелош дерг цӀена я Ӏеса хиларехула. <p/>
<p><sup>12</sup> ХӀума хезаш долу лергаш а, хӀума гуш долу бӀаьргаш а — ший а Везачу Эло кхоьллина ду. <p/>
<p><sup>13</sup> Наб езаш волчунна тӀе къоьлла йогӀур ю, амма стаг сема хилахь, кхачанах вуьзна лелар ву иза. <p/>
<p><sup>14</sup> Хьоьгара цхьа хӀума оьцуш волчо даим а олу: «ХӀара хӀума дукха дика а яц, кхунах дукха а доьху», амма хьуна юьстахволлушехь, цо ша бина мах бахьана долуш дозаллаш до. <p/>
<p><sup>15</sup> Деши а ду, жовхӀарш а дукха хуьлу, амма хьекъале вистхилар дезо ду. <p/>
<p><sup>16</sup> Хийрачу стагах дош далар нислахь, цуьнгара бедар яккха. Закъалтана йита иза, ца вевзачу стагах цо жоп луш хилча. <p/>
<p><sup>17</sup> Мерза хуьлу харцонца даьккхина бепиг, амма иза багахь жагӀа хилла дӀахӀутту. <p/>
<p><sup>18</sup> Хьехаре ла а дугӀуш, хӀума кхочушдан кечло. ТӀом болабале, нахах дагаволуш хила. <p/>
<p><sup>19</sup> Эладита деш волчо къайлаха дерг а дӀадуьйцур ду, цундела дукха луьйш волчун доттагӀа ма хила. <p/>
<p><sup>20</sup> Дена а, нанна а стага неӀалт олуш хилча, цуьнан дахаран серло Ӏаьржачу боданехь дӀайовр ю. <p/>
<p><sup>21</sup> Юьхьанца сихха карабеана бахам тӀаьхьо декъала хир бац. <p/>
<p><sup>22</sup> «Ас бекхам бийр бу вон диначунна», — ма ала. Везачу Эле хьоьжуш хила, Цо хьо кӀелхьарвоккхур ву. <p/>
<p><sup>23</sup> Дегаза хета Везачу Элана нийса йоцу герканаш, ткъа харц лело терзанаш Ӏеса хӀума ду Цунна гергахь. <p/>
<p><sup>24</sup> Адаман гӀулчаш Везачу Элера хуьлу дела, шен некъ стаге муха къасталур бара? <p/>
<p><sup>25</sup> Нагахь санна сихвеллачохь стага Везачу Элана цхьа хӀума дӀаяла чӀагӀо яхь, амма цунах лаьцна тӀаьхьо бен ойла ца яхь, иза цунна гур санна ю. <p/>
<p><sup>26</sup> Хьекъалечу паччахьо, Ӏеса нах Ӏора а баьхна, хьийзаш йолу чкъург царна тӀе хоьцур ю. <p/>
<p><sup>27</sup> Стеган са — Везачу Элан стогар бу. Адаман оцу синехула дагахь дерг толлу Везачу Эло. <p/>
<p><sup>28</sup> Безамо а, тешаме хиларо а паччахь ларво, ткъа ца соцучу безамца цуьнан паччахьалла чӀагӀдо. <p/>
<p><sup>29</sup> Кегий нах шайгахь болчу ницкъо хазбо, ткъа баккхийчу нахехь церан къежбалар тов. <p/>
<p><sup>30</sup> Еттаро а, чевнаша а стаг вонах цӀанво, цо текхначу балано цуьнан дог а цӀандо.
</body>
</html>