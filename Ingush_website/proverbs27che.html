<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>27</h4>
<p><sup>1</sup> Кханалера де ма хестаде, хӀунда аьлча хьуна ца хаьа цо хӀун дахьа. <p/>
<p><sup>2</sup> Хьо айхьа а ца хеставеш, кхечуьнга хеставайта, хьайн багахула а ца хуьлуш, кхечун багахула хилийта и хастораш. <p/>
<p><sup>3</sup> ТӀулг беза бу, гӀум а яц яйн, амма сонтачу стага бахьа бала лан кхин а хала ду. <p/>
<p><sup>4</sup> ОьгӀазалла къиза ю, дералла а хи тӀедалар санна ю, амма мила латталур ву хьегарна хьалха? <p/>
<p><sup>5</sup> Ма-дарра олучу дешнашца стаг нисвар гӀоле ду, доттагӀчуьнга болу безам къайлабахьарал. <p/>
<p><sup>6</sup> Хьо везачо доху бехкаш бакъ ду, хьо ца везачо йоху обанаш харц ю. <p/>
<p><sup>7</sup> Вуьзначу стага моз а дӀатоттур ду, амма меца волчунна къаьхьаниг а мерза хетар ю. <p/>
<p><sup>8</sup> Шен цӀенна генаваьлла волу стаг бенна генадаьлла лела олхазар санна ву. <p/>
<p><sup>9</sup> ДухӀи а, хаза хьожа а бахьана долуш стеган дог доккхадоь, иштта доттагӀчо даггара до хьехар — иза доттагӀаллин марзо ю. <p/>
<p><sup>10</sup> Хьайн а, хьайн ден доттагӀий а дӀа ма таса. Хьайна тӀе бохам беача, гергарчарна тӀе ма гӀо: хьуна уллохь вехаш волу лулахо гӀоле ву хьуна, генахь волчу вешил а. <p/>
<p><sup>11</sup> Хьекъале хила, сан кӀант, сан дог доккха а дедеш, тӀаккха суна халахетийтиначаьрга ала хӀума хир ду сан. <p/>
<p><sup>12</sup> Хьекъал долчо бохам хир бу аьлла шена хетча, цунах ша ларвойту, ткъа боданера нах нийсса цунна тӀебоьлху, тӀаккха цунна тӀера жоьпе а озор бу уьш. <p/>
<p><sup>13</sup> Хийрачу стагах адамо ша дош делча, цунах бедар яккха. Закъалтана йита иза, нехан зудчух цо жоп луш хилча. <p/>
<p><sup>14</sup> Ӏуьйранна хьалххе доккхачу озаца уллорачуьнга маршалла хаттахь, иза цунна шена неӀалт кхайкхор санна хетар ду. <p/>
<p><sup>15</sup> Къийсалуш йолу зуда кхоьлинчу дийнахь леда ладар санна ю.
<p><sup>16</sup> Иза сацо гӀортар мох сацо гӀортар санна ду, я шен шина куьйга юкъахь даьтта сацо гӀортар санна ду. <p/>
<p><sup>17</sup> Аьчка урс эчигна тӀе хьокхуш ирдаре терра, цхьана стага кхечу стеган аьрталла дӀайоккху. <p/>
<p><sup>18</sup> Инжиран диттан дола деш волчо цуьнан стом буур бу, ткъа шен олахочун гӀуллакх деш волчун сий а хир ду. <p/>
<p><sup>19</sup> Стаг хи чу хьаьжча, цунна шен сибат го, иштта адаман даго и стаг ма-варра схьагойту. <p/>
<p><sup>20</sup> Эхарт а, хӀаллакьхиллачийн дуьне а цкъа а Ӏаьбна цахиларе терра, адаман бӀаьргаш а ца Ӏеба. <p/>
<p><sup>21</sup> Дети кеда чохь цӀандо, деши кхерча чохь зело, ткъа наха хасторца зуьйш хуьлу адам. <p/>
<p><sup>22</sup> Сонтаниг кохьар чохь кӀенца цхьаьна аьхьча а, цуьнан сонталла дӀаяккхалур яц. <p/>
<p><sup>23</sup> Хьайн жашна дикка тӀехьажа, хьайн бажа леррина Ӏалашбе,
<p><sup>24</sup> хӀунда аьлча хьал массо а хенахь ца лаьтта. Ур-атталла таж а массо а хенахь ца кхочу кхечу тӀаьхьенна дӀа.
<p><sup>25</sup> Йол а хьаькхна, керла буц хьалайолучу хенахь, лаьмнашкарчу цанашна тӀера буц схьахьаькхначу хенахь,
<p><sup>26</sup> Ӏахарех хьуна тӀеюху хӀума хир ю, ткъа гезарех — кхаш эцар хир ду.
<p><sup>27</sup> Хьо а, хьан доьзал а кхаба а, иштта хьан гӀарбашаш дийна хилийта а тоъал гезарийн шура хир ю хьан.
</body>
</html>