<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>19</h4>
<p><sup>1</sup> Къен а волуш, кхоччуш цӀена лела стаг гӀоле ву, харц луьйш волчу стагал — иза-м сонтаниг ма ву. <p/>
<p><sup>2</sup> ХӀуманах доллург а ца хууш, иза кхочушдан гӀертар дика дац. ХӀуманна тӀехь сихлуш волчун ког тасабаларна кхерам бу. <p/>
<p><sup>3</sup> Сонта хиларо стеган некъ талхабо, амма шен даг чохь цо Дела бехкево. <p/>
<p><sup>4</sup> Хьоло доттагӀий доьбуьйту, ткъа къен верг шен доттагӀчо а вуьту. <p/>
<p><sup>5</sup> Харцтоьшалла динарг таӀзар ца деш вуьсур вац, аьшпаш буттург а маьрша паргӀатвер вац. <p/>
<p><sup>6</sup> Дукхахболу нах хьолахошна хьесталуш лела, хӀорра а совгӀаташ дечун доттагӀа хила лууш а хуьлу. <p/>
<p><sup>7</sup> Къен стаг шен гергарчарна ца веза — цул сов, доттагӀий а дӀабоьрзу цунах. Царна тӀаьхьа а ваьлла, цо цаьрга гӀо мел дехарх, царна иза хезар вац. <p/>
<p><sup>8</sup> Хьекъалалле кхача лууш волчунна шен са деза. Хьекъалаллица лелаш верг дикане кхочур ву. <p/>
<p><sup>9</sup> Харцтоьшалла динчунна таӀзар дийр ду, ткъа харцдерг дуьйцуш верг а хӀаллакьхир ву. <p/>
<p><sup>10</sup> Сонтачунна хьал долуш вахар ца догӀу, ткъа элашна тӀехь куьйгалла дар лега данне а ца догӀу. <p/>
<p><sup>11</sup> Адаман хьекъалалло иза сихха оьгӀаз ца вохуьйту. Шена дина зулам дукха даре ца деш дитаро адаман сий до. <p/>
<p><sup>12</sup> Паччахьан дарвалар лоьмо гӀигӀ дар санна хуьлу, ткъа цуьнан резахилар — бацана тӀе диллина тхи санна ду. <p/>
<p><sup>13</sup> Сонта кӀант — шен дена докъазаллина хуьлу, ткъа къийсалуш йолу зуда — ца соцу ладар санна ю. <p/>
<p><sup>14</sup> Стеган хӀусам а, бахам а — дайх дисина хуьлу, ткъа хьекъал долу зуда Везачу Элера ю. <p/>
<p><sup>15</sup> Малоно наб йоуьйту, ткъа хӀуманна бала ца хиларо мацалле кхачаво. <p/>
<p><sup>16</sup> Шена тӀедиллинарг кхочушдечо дахар лардо, амма некъаш ца къестош верг хӀаллакьхир ву. <p/>
<p><sup>17</sup> Мискачунна дина дика Везачу Элана делла духалург ду, ткъа Везачу Эло иза цунна юхадерзор ду. <p/>
<p><sup>18</sup> ТаӀзар дарца нисве хьайн кӀант, цо цунах пайда эцаре сатийса йиш хилча. Ахь иза нис ца вахь, цуьнан Ӏожаллина бехке хир ву хьо. <p/>
<p><sup>19</sup> Сихха оьгӀазвоьдург жоьпе озор ву. Цкъа иза баланах паргӀатваьккхича, кхин а изза дан дезар ду хьан. <p/>
<p><sup>20</sup> Хьайна дечу хьехаршка ла а дугӀуш, Ӏама, хиндолчу цхьана дийнахь хьо хьекъале хир ву. <p/>
<p><sup>21</sup> Кхочушдан лерина хӀуманаш стеган даг чохь дукха хуьлу, амма Везачу Эло сацийнарг бен кхочуш хир дац. <p/>
<p><sup>22</sup> Уггар чӀогӀа лоруш дерг тешаме хилар ду, цундела къен хилар гӀоле ду, харцлуьйш хиларал. <p/>
<p><sup>23</sup> Стаг Везачу Эле болчу ларамах вуьзна хилча, цунна дахар карор ду. Синтем а болуш, буьйса йоккхур ю цо, вон цунна тӀе догӀур дац. <p/>
<p><sup>24</sup> Малончо, шуьнна тӀе а кхевдина, ша схьаэцнарг шен бете хьала а ца кхачайо. <p/>
<p><sup>25</sup> Кхаьрдаш волчу стагана таӀзар дича, бодане нах а меттабогӀу, ткъа хьекъал долчух бехк баьккхича, цуьнан кхетам совбер бу. <p/>
<p><sup>26</sup> Шен деца кӀоршаме а волуш, шен нана дӀалоьллуш верг юьхьӀаьржачу хӀуттуьйту а, эхь тӀедоуьйту а кӀант ву. <p/>
<p><sup>27</sup> Сан кӀант, бехк баккхаре ладогӀа хьо сацахь, хаарш лучу хьехамна тӀера хьо дӀаволу. <p/>
<p><sup>28</sup> Тешаме воцу теш нийса кхел ярх кхаьрда, ткъа Ӏесачу стага зуламе мел дерг дӀакхоллу. <p/>
<p><sup>29</sup> Кхаьрдаш болчу нахана таӀзарш кечдина ду, ткъа сонтачеран баккъашна гӀаж а кийча ю.
</body>
</html>