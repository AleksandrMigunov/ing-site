<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>33</h4>
<p><sup>1</sup> ДӀахьаьжначу Якъубана гира, шеца виъ бӀе стаг а валош, вогӀу Ӏесав. Леиний, Рахьалний, шина ялхочунний юкъахь бераш дӀасадийкъира Якъуба.
<p><sup>2</sup> Ялхой-зударий а, церан бераш а хьалха хӀиттийра цо, Леа а, цуьнан бераш а царна тӀехьа хӀиттийра, ткъа Рахьал а, Юсуп а массарна а тӀехьа даьккхира.
<p><sup>3</sup> Хьалхаваьлла дӀа а волавелла, шен вешина тӀекхочуш, ворхӀазза лаьтта тӀекхаччалц охьатаьӀира иза.
<p><sup>4</sup> Амма Ӏесав, Якъубана дуьхьал а ведда, иза мара а воьллина, барташ даха хӀоьттира. И шиъ вилхира.
<p><sup>5</sup> Зударий а, бераш а гина, Ӏесава хаьттира: «ХӀорш муьлш бу хьоьца берш?» <p/>Якъуба элира: «Дела соьца дика а хилла, Цо хьан ялхочунна делла бераш ду уьш». <p/>
<p><sup>6</sup> Ялхой, шайн берашца тӀебаьхкина, охьатаьӀира Ӏесавана хьалха.
<p><sup>7</sup> Юха Леа а, цуьнан бераш а тӀедаьхкина охьатаьӀира. Массарал тӀаьхьа тӀедеана Юсуп а, Рахьал а охьатаьӀира.
<p><sup>8</sup> Ӏесава хаьттира Якъубе: «И дерриг а даьхни суна дуьхьал хӀунда даийтира ахь?» <p/>«Хьо резаван лаьара суна, сан эла», — аьлла, жоп делира Якъуба.
<p><sup>9</sup> Ӏесава элира: «Сан дерриг а долуш ду, сан ваша. Хьайниг хьайна дита». <p/>
<p><sup>10</sup> «ХӀан-хӀа, ас доьху хьоьга! — элира Якъуба. — Нагахь хьо суна резавелахь, дӀаэцахьа соьгара совгӀат. Хьан юьхь гар — Делан юьхь гар санна ду, сел дика со тӀеийци ахь.
<p><sup>11</sup> Доьху хьоьга, дӀаэца соьгара и совгӀаташ, хӀунда аьлча, Дела соьца дика а хилла, оьшург дерриг а сан долуш ду». <p/>Якъуба чӀогӀа дехарна Ӏесава схьаийцира цуьнан совгӀаташ.
<p><sup>12</sup> Юха Ӏесава элира: «ХӀинца дӀагӀур ду вай, со хьуна уллохь хир ву». <p/>
<p><sup>13</sup> Амма Якъуба элира: «Хьуна гуш ду бераш гӀелделла хилар, цул сов, уьстагӀий а, хьелий а къона а, оза дезаш а ду сан. Нагахь цхьана дийнахь а лаьллина дигахь, даьхни хӀаллакьхир ду.
<p><sup>14</sup> Хьо хьалха дӀагӀо, со хьуна тӀаьххье дӀавогӀур ву, сих а ца луш, даьхни а, бераш а схьадахкадаларе хьаьжжина. ТӀаккха сан эла волчу, СеӀир-махка, кхочур ву со». <p/>
<p><sup>15</sup> Ӏесава элира: «Пурба ло суна хьайца масех сайн стаг вита». <p/>«Иза оьшуш дац, — элира Якъуба. — Хьо соьца дика хилар гичхьана тоьур ду суна». <p/>
<p><sup>16</sup> Ӏесав оццу дийнахь СеӀир-махка юхавахара,
<p><sup>17</sup> ткъа Якъуб Сакхат цӀе йолчу метте вахара (иза «кхалораш» бохург ду). Цигахь чохь Ӏан цӀа а, бежанашна кӀел хӀитта кхалораш а йира цо. Цундела аьлла цу меттигах Сакхат. <p/>
<p><sup>18</sup> Падан-Арамера араваьллачхьана дуьйна, кхин хьовзам боцуш КанаӀан-махкарчу Шехем-гӀала схьакхечира Якъуб. ГӀалина хьалха арахь сецира иза.
<p><sup>19</sup> БӀе дато ахча а делла, Шехеман дегара, Хьамуран доьзалера латта ийцира Якъуба. Цу тӀехь шен четар дӀахӀоттийра цо.
<p><sup>20</sup> Цигахь сагӀа доккху меттиг а кечйина, цу меттигах «Эл» цӀе йолу Исраилан Дела аьлла, цӀе тиллира цо.
</body>
</html>