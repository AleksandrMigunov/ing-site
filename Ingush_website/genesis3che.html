<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>3</h4>
<p><sup>1</sup> Везачу Дала кхоьллинчу акхарошна юкъахь уггаре а хӀилла долуш лаьхьа бара. Цо оцу зудчуьнга элира: «Бакъ дуй и, хӀокху бешара цхьанна а дитта тӀера Дала шуьга стом ма баа аьлла бохург?» <p/>
<p><sup>2</sup> Зудчо жоп делира лаьхьане: «Дитташ тӀера стоьмаш даа мега тхуна,
<p><sup>3</sup> амма ялсамане юккъехь цхьа дитт ду, цу тӀера стом а ма баа, хьакха а ма ло цу диттах аьлла Дала тхоьга, тхо дала ца далийтархьама». <p/>
<p><sup>4</sup> ТӀаккха лаьхьано зудчуьнга элира: «ХӀан-хӀа, лийр дац шу,
<p><sup>5</sup> амма Далла хаьа, аша оцу дитта тӀера стом биинчу дийнахь дуьйна шун бӀаьргаш дӀабеллалур буй, дика-вон а девзаш, шу Цуьнга дӀатарлур дуй!» <p/>
<p><sup>6</sup> Зудчунна и дитт хаза хилар а, цунна тӀера стоьмаш даа тамехь хилар а гира. Уггаре а хазделира цунна цу дитто кхетам алсам болуьйтург хилар. Зудчо дитта тӀера стоьмаш а баьхна, ша а биира, шена юххехь волчу майрачуьнга а белира. Вукхо а уьш биира.
<p><sup>7</sup> ТӀаккха дӀаделладелира церан шинне а бӀаьргаш. Шаьшшиъ дерзина дуй хиъна, инжиран диттан даккхий гӀаш а даьхна, уьш вовшах а тегна, цаьрца дӀахьулдира цара шайн догӀмаш. <p/>
<p><sup>8</sup> Дийнан йовхо лагӀъеллачу хенахь бешахь лелаш волчу Везачу Делан аз а хезна, адам а, цуьнан зуда а бешан дитташна юккъехь къайладелира Цунах.
<p><sup>9</sup> Ткъа Веза Дела кхайкхира адаме: «Хьо мичахь ву?» — аьлла. <p/>
<p><sup>10</sup> Стага жоп делира: «Цу бешахь Хьан аз а хезна, Хьох кхера а велла, со верзина волу дела, дӀалечкъира со». <p/>
<p><sup>11</sup> Везачу Дала хаьттира: «Хьо верзина ву хьан аьлла хьоьга? Аса баа мегар дац аьллачу дитта тӀера стом бииний-те ахьа?» — аьлла. <p/>
<p><sup>12</sup> Адамо жоп делира: «Ахьа суна еллачу зудчо цу дитта тӀера даьхна стоьмаш делира соьга, ткъа аса уьш диира», — аьлла. <p/>
<p><sup>13</sup> ТӀаккха Везачу Дала зудчуьнга элира: «И хӀун ду ахь динарг?» <p/>Зудчо жоп делира Цуьнга: «Лаьхьано, хӀилла а дина, Ӏехийра со, ткъа аса и стоьмаш диира», — аьлла. <p/>
<p><sup>14</sup> ТӀаккха Везачу Дала лаьхьане элира: <p/><p>«И вон ахь дарна, хьуна а хир ду вон. </p><p>НеӀалт кхайкхадо хьуна массо а даьхнина а, </p><p>ерриге а аренан акхарошна а хьалха. </p><p>ХӀинца дуьйна хьо баллалц текхар бу хьо гай тӀехь, чан а юуш. </p><br/>
<p><sup>15</sup> <p>ХӀинца дуьйна, хьуна а, зудчунна а юкъахь а, </p><p>хьан тӀаьхьенна а, цуьнан тӀаьхьенна а юкъахь </p><p>а мостагӀалла хир ду. </p><p>Зудчун тӀаьхьено хьан коьртах чов йийр ю, </p><p>ткъа ахьа цуьнан когах чов йийр ю». </p><br/>
<p><sup>16</sup> <p>Ткъа зудчуьнга Везачу Дала элира: </p><p>«Хьо доьзалхочух йолуш лазарш чӀагӀдийр ду хьан, </p><p>лазаршца доьзалхо а хир ву хьан. </p><p>ТӀаккха майрачуьнга сатуьйсуш хир ю хьо, </p><p>ткъа иза хьуна тӀехь олалла деш хир ву». </p> <p/>
<p><sup>17</sup> Адаме Везачу Дала элира: «Аса аьллачуьнга ла а ца дугӀуш, хьайн зудчо бохург а дина, ма баа аьлла стом ахьа баарна, <p/><p>хьо бахьанехь неӀалт кхайкхадо Ас кху лаьттана а. </p><p>Хьо валлалц халонца а, къинхьегамца а лохур ду </p><p>ахьа хьайна напха. </p><br/>
<p><sup>18</sup> <p>КӀохцалш а, яраш а евр ю цу лаьтта тӀе, </p><p>аренан ораматех хир ю хьуна юург. </p><br/>
<p><sup>19</sup> <p>Хьацарлахь доккхур ду ахьа хьайн бепиг, </p><p>юха а, хьо схьаваьллачу лаьтта чу хьо верззалц. </p><p>Ас хьо лаьттан ченах вина волу дела, </p><p>юха а чан хир ю хьох». </p> <p/>
<p><sup>20</sup> ТӀаккха Адама шен зудчунна «Дахар луш ерг» (Ӏебархойн маттахь: Хьава), аьлла цӀе тиллира, хӀунда аьлча иза лаьттахь мел дехачу адамийн нана хир йолу дела. <p/>
<p><sup>21</sup> ТӀаккха Везачу Дала Адамна а, цуьнан зудчунна а неӀаран духар дира, иза царна тӀе а духуш.
<p><sup>22</sup> Везачу Дала элира: «ХӀинца адам а Вайх цхьаъ хили, дика а, вон а девзаш. ХӀинца, шайн куьйгаш а кховдийна, дахаран дитта тӀера стом а баьккхина, иза биина, хедар доцучу дахаре ма кхочийла уьш». <p/>
<p><sup>23</sup> Цул тӀаьхьа Адам Ӏедан-бешара дӀаэккхийра Везачу Дала, цуьнга ша схьаваьлла волу латта леладайтархьама.
<p><sup>24</sup> Иза дӀа а эккхийна, Ӏедан-бешана малхбалехьа агӀор, чу волучохь, Везачу Дала дӀахӀоттийра дахаран диттана Ӏуналлина каруб-маликаш. Оцу диттана тӀе ца гӀортийта, цӀе санна къеггина догуш а, меттахъхьеш а долу тур а хӀоттийра.
</body>
</html>