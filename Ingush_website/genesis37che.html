<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>37</h4>
<p><sup>1</sup> Якъуб шен да ваьхначу КанаӀан-махкахь Ӏаш вара. <p/>
<p><sup>2</sup> ХӀара ду Якъубан тӀаьхьенах хилларг. <p/>ВуьрхӀитта шо долу Юсуп шен вежаршца ден уьстагӀий а, гезарий а яжош вара. Цуьнца хуьлуш болу цуьнан вежарий Якъубан шиннан зудчун Балхьатан а, Залпаан а кӀентий бара. Юсупа шен вежарша дина вон хӀума дега дӀадуьйцура.
<p><sup>3</sup> Исраил (я Якъуб) воккха стаг волчу хенахь дуьнен чу ваьлла вара Юсуп, цундела вукху кӀентел дукхавезара цунна иза. Цо Юсупна хаза кечдина духар делира.
<p><sup>4</sup> Шайл а алсам дена дукхавезийла хиъча, вежаршна Юсуп ца вийзира, цуьнца бертахь къамел дан а ца лаьара царна.
<p><sup>5</sup> Цкъа Юсупна гӀан гира. Цо иза вежаршна дийцира, царна Юсуп кхин а чӀогӀа ца вийзира.
<p><sup>6</sup> Цо элира цаьрга: «ЛадогӀийша, суна хӀун гӀан гина.
<p><sup>7</sup> Вай кха тӀехь цӀевнаш доьхкуш дара. ЦӀеххьана сан цӀов, айа а белла, дӀанисбелира, шун цӀевнаш, цунна гонах а хӀиттина, цунна охьатаьӀира». <p/>
<p><sup>8</sup> Вежарша элира цуьнга: «Хьо паччахь а хилла, тхуна тӀехь куьйгалла деш хир ву моьтту хьуна?» <p/>Цуьнан гӀан а, иза дийцар а бахьана долуш кхин а чӀогӀа ца вийзира царна иза. <p/>
<p><sup>9</sup> Кхин цхьа гӀан а гира Юсупна, иза а вежаршна дийцира цо: «ЛадогӀийша, кхин цхьа гӀан а гира суна: хӀинца суна хьалха охьатаьӀаш малх а, бутт а, цхьайтта седа а бара». <p/>
<p><sup>10</sup> Вежаршна дийцина ца Ӏаш, дена а дийцира цо и гӀан. Дас бехк баьккхира цуьнга: «И хӀун гӀан ду хьуна гинарг? Со а, хьан нана а, хьан вежарий а, дахка а даьхкина, хьуна хьалха охьатаьӀар ду ткъа?» <p/>
<p><sup>11</sup> Вежарий хьоьгура цунах, амма дас дагахь латтадора и хилларг. <p/>
<p><sup>12</sup> Шайн ден жаш дажо Шехем олучу метте бахара вежарий.
<p><sup>13</sup> Исраила элира Юсупе: «Шехемна уллохь жа дажош бу хьан вежарий, хьо царна тӀевахийта воллу со». <p/>«Со кийча ву», — жоп делира Юсупа. <p/>
<p><sup>14</sup> Дас элира цуьнга: «Ваха а гӀой, хьажа хьайн вежарий хӀун деш бу а, жа муха ду а, юха а волий, суна жоп а да цунах лаций». <p/>Хьеврон-тогӀи чуьра Шехеме вахийтира цо Юсуп.
<p><sup>15</sup> Цигахь тила а велла, арахула иза лелачу хенахь цунна дуьхьалкхийтира цхьа некъахо. Цо хаьттира Юсупе: «Ахь хӀун лоьху?» — аьлла. <p/>
<p><sup>16</sup> Юсупа элира: «Ас сайн вежарий лоьху. Алахьа соьга, мичахь бу уьш шайн жаш дажош?» <p/>
<p><sup>17</sup> «Уьш кхузара дӀабахна, — жоп делира цу некъахочо. — Суна хезира цара олуш: „Дотане гӀур ду вай“». <p/>ТӀаьхьаваханчу Юсупна шен вежарий Дотан олучу гӀалина уллохь карийра.
<p><sup>18</sup> Геннахь Юсуп тӀевогӀуш а гина, шайна и тӀекхачале вежарша барт бира иза вен.
<p><sup>19</sup> «Хьуьлла вогӀу хӀара гӀенаш гуш верг! — элира цара. —
<p><sup>20</sup> Вен а вийна, гӀуна чу кхосса веза вай иза, цӀахь иза экхано виъна эр ду вай. ТӀаккха хуур ду вайна цуьнан гӀенех хӀун хуьлу». <p/>
<p><sup>21</sup> И къамел хезча, Юсуп кӀелхьарваккха луучу Раабана элира: «ХӀан-хӀа, иза вуьйр вац вай».
<p><sup>22</sup> Кхин а элира цо: «ЦӀий ма Ӏанаделаш. Яьссачу арара оцу гӀуна чу кхосса иза, амма цунна тӀе куьг ма айа». Царах иза кӀелхьара а ваьккхина, да волчу дӀавахийта лууш вара Раабан.
<p><sup>23</sup> Юсуп вежаршна тӀевеача, цунна тӀера еза, хаза кечйина бедарш схьаехира цара.
<p><sup>24</sup> Юха чохь хи доцучу, яьссачу гӀуна чу кхоьссира иза вежарша.
<p><sup>25</sup> ХӀума яа охьахевшича, царна гира ГалӀад цӀе йолчу меттера эмкалийн къепалца богӀу ИсмаьӀалан тӀаьхьенах болу нах. Хаза хьожа йогӀучу бецех а, зезагех дина тайп-тайпана хьакхарех а эмкалш а йоьттина, Мисар-махка боьлхура уьш.
<p><sup>26</sup> ЯхӀуда элира вежаршка: «Вайна хӀун пайда бу, ваша вен а вийна, цунах дерг лачкъийна Ӏийча?
<p><sup>27</sup> Цул а оцу нахана дӀавухкур ву вай иза, цунна тӀе куьг айа а дезар дац — вайн ваша ма ву иза». <p/>Вежарий резахилира цо аьллачунна.
<p><sup>28</sup> ИсмаьӀалан тӀаьхьенах болу и маданхойн совдегарш тӀехбовлучу хенахь вежарша Юсуп, гӀуна чуьра хьала а ваьккхина, ткъа детин ахчанах царна воьхкира. Цу наха иза Мисара дӀавигира.
<p><sup>29</sup> Раабанна ца хаьара хилларг. ГӀуна тӀе вахача, цигахь Юсуп а ца гина, холчу хӀоьттина, шена тӀера хӀуманаш этӀийра цо.
<p><sup>30</sup> Юха а веана, цо элира вежаршка: «КӀант цигахь вац! Со хӀинца дена хьалха муха гӀур ву?» <p/>
<p><sup>31</sup> ТӀаккха цара, бож а йийна, цуьнан цӀий хьаькхира Юсупан куча тӀе.
<p><sup>32</sup> Юха, и коч шайн дена тӀе а яьхьна, цара элира: «ХӀара карийна тхуна. Хьажахь, хьан кӀентан юй хӀара?» <p/>
<p><sup>33</sup> Коч евзинчу дас элира: «ХӀара сан кӀентан коч ю! Иза экхано виъна! Юсуп цистина дӀаваьккхина». <p/>
<p><sup>34</sup> Шена тӀера бедарш а этӀийна, Ӏаьржа духар а дуьйхина, дуккха а деношкахь кӀантах белхар дира Якъуба.
<p><sup>35</sup> Массо а цуьнан кӀентий а, йоӀарий а иза теван гӀертара, амма иза тен дагахь вацара: «Сайн кӀантана сагатдеш, эхарта дӀагӀур ву со», — бохура цо. КхидӀа а белхар дира дас. <p/>
<p><sup>36</sup> Ткъа цу хенахь маданхоша Мисар-махкахь пирӀунан гӀаролан хьаькам волчу Патипарна воьхкира Юсуп.
</body>
</html>