<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>18</h4>
<p><sup>1</sup> Ша кхечарах дӀакъастийнарг шена луъург дан лууш хуьлу. Хьекъал мел дерг дӀатотту цо. <p/>
<p><sup>2</sup> Сонта стаг хӀуманех кхета лууш ца хуьлу — шен хьекъал дӀагайта бен лууш вац иза. <p/>
<p><sup>3</sup> Ӏеса стаг схьавеача, дола хетар а цунна тӀаьхьа догӀу, ткъа сийсазаллица цхьаьна юьхьӀаьржо а хуьлу. <p/>
<p><sup>4</sup> Хьекъалалла долчу стеган дош, кӀоргачу хи чуьра санна, схьадолу, цу дешан бух хьекъалаллин татол чуьра хьалаболуш бу. <p/>
<p><sup>5</sup> Кхел ечу хенахь дика дац Ӏесачу стагана озабезам гайтар, и хӀума дарца хьаналчу стагана нийса кхел ца йойтуш. <p/>
<p><sup>6</sup> Сонтачу стеган багано дов доккху, цо аьлларг бахьана долуш буй тохар а хуьлу. <p/>
<p><sup>7</sup> Сонтачу стеган мотт — цуьнан дакъазавалар бу, цо мел олург — цунна хӀоттийна гур бу. <p/>
<p><sup>8</sup> Эладитане дешнаш мерза даар санна хуьлу. Уьш нийсса адаман кийра дуьссу. <p/>
<p><sup>9</sup> Балха тӀехь мало йийриг а, хӀуманаш йохош верг а цхьана доьзалера ву. <p/>
<p><sup>10</sup> Веза Эла — дика йина бӀов санна ву: хьанал стаг, Цунна тӀе кхаьчча, кхерам боцуш хуьлу. <p/>
<p><sup>11</sup> Хьал долчун бахам чӀагӀйина гӀала санна хуьлу цунна. И бахам шена гонах хӀоттийна боккха пен санна хета цунна. <p/>
<p><sup>12</sup> Курачу стеган дог, цуьнан вожар хилале, ирхдоьду, ткъа ша лахара хеттачул тӀаьхьа стеган сий хьаладер ду. <p/>
<p><sup>13</sup> ХӀумане ла а догӀале жоп луш волу стаг сонта ву, цунна тӀе эхь догӀу. <p/>
<p><sup>14</sup> Стеган сино, иза цомгуш хилча, цу цамгарх тола ницкъ ло, амма доьхна са лалург мила хир ву? <p/>
<p><sup>15</sup> Хьекъал долчу стеган даго хаарш лоху, шен лергашца хааршка ладогӀа кийча ву иза. <p/>
<p><sup>16</sup> Стага деллачу совгӀато цунна хьалха некъ дӀабосту, цуьнгахула баьччанашна хьалха хӀотта мегар ду цунна. <p/>
<p><sup>17</sup> Хьалха вистхилларг массарна а бакъ хета, кхин цхьаъ схьа а веана, шен хаттаршца шеко кхолла волаваллалц. <p/>
<p><sup>18</sup> Кхаж тасарца къовсам а къастабо, хьалдолчеран дов а сацадо. <p/>
<p><sup>19</sup> ОьгӀазвахана волу доттагӀа меттавало хала ду, чӀагӀйина гӀала яккхарал а. Вовшашца даьлла дов гӀалин кевнна тоьхначу догӀанал а чӀогӀа хуьлу. <p/>
<p><sup>20</sup> Адамо аьллачух цуьнан шен са дузу. Шен дешнашкахула мел хилийтинчух Ӏебар ву иза. <p/>
<p><sup>21</sup> Дахар а, Ӏожалла а стеган маттах доьзна ду. Цундела вистхила дезаш верг аьллачун тӀаьхье тӀелаца а кийча хила веза. <p/>
<p><sup>22</sup> Дика зуда карийнарг декъала ву. Иза караяр цу стагана Веза Эла резахиларан билгало ю. <p/>
<p><sup>23</sup> Къен стаг дехар деш вистхуьлу, ткъа хьалдолчун жоп кӀоршаме хуьлу. <p/>
<p><sup>24</sup> ДоттагӀий дукха хиларо вохарна тӀевалаво, амма бакъволу доттагӀа хилча, иза вешил а уллора хуьлу.
</body>
</html>