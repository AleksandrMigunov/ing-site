<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>17</h4>
<p><sup>1</sup> Карахь дакъаделлачу баьпкан дакъа а долуш, машарехь вахар гӀоле ду, хьолах дуьзначу цӀа чохь барт боьхна вехаш хиларал. <p/>
<p><sup>2</sup> Хьекъал долчу ялхочо хьоладен харцахьарчу кӀантана тӀехь олалла дийр ду, ткъа олахо веллачул тӀаьхьа вежарийн санна долу дакъа кхочур ду цунна. <p/>
<p><sup>3</sup> Дети кеда чохь цӀандо, деши кхерчахь зело, ткъа адамийн дегнаш Везачу Эло зоь. <p/>
<p><sup>4</sup> Вочу адамо зуламе къамелаш дӀалоцу, ткъа харц луьйш волчо кхечеран аьшпашка ладугӀу. <p/>
<p><sup>5</sup> Мискачух белар дечо иза Кхоьллинарг ца лору. Вочу хӀуманах воккхавеш верг таӀзар ца деш вуьсур вац. <p/>
<p><sup>6</sup> Баккхийчийн таж церан кӀентийн кӀентий бу, ткъа берийн сийлалла церан да-нана ду. <p/>
<p><sup>7</sup> Сонтачуьнгахь кура къамелаш ца тов, ткъа баьччехь харцкъамелаш а ца тов муххале а. <p/>
<p><sup>8</sup> Иза луш болчун бӀаьргашкахь кхаъ бозбунчин молха санна бу. Ша мел лелош волчун аьтто боккху цо. <p/>
<p><sup>9</sup> Стагера даьлла долу гӀалат къайладоккхуш волчо безам лоьху, ткъа и гӀалат дагадоуьйтучо шен доттагӀа шена генавоккху. <p/>
<p><sup>10</sup> Хьекъалечунна шега баьккхина бехк боккха хета, сонтачунна шена бӀозза тоьхна гӀаж хетачул а. <p/>
<p><sup>11</sup> Вочу стага аьрхалла бен ца лоху, цундела къиза геланча воккхур ву цунна дуьхьал. <p/>
<p><sup>12</sup> Стагана шен кӀорнех яьккхина йолу стен ча дуьхьал ялар гӀоле ду, шен сонталлица сонта стаг дуьхьал кхетарал. <p/>
<p><sup>13</sup> Диканна дуьхьал вон дечу стеган хӀусамера вон цкъа а дӀадер дац. <p/>
<p><sup>14</sup> Дов дӀадолор, хи чухьадар санна, хӀума ду. Иза кхин гена далале сацор гӀоле ду. <p/>
<p><sup>15</sup> Ӏесаниг бехказаваккхар а, хьаналниг бехкевар а — и ший хӀума а Везачу Элана дегаза хета. <p/>
<p><sup>16</sup> Ӏовдалчу стагана ахча стенна оьшу? Хьекъалалле кхача цуьнан хьекъал а ма дац. <p/>
<p><sup>17</sup> ДоттагӀчунна шен доттагӀа массо а хенахь веза. Ваша вон тӀедеанчу ханна вина ву. <p/>
<p><sup>18</sup> Хьекъал доцучу стага бен кхечу стеган декхарх жоп луш куьг лоцур дац. <p/>
<p><sup>19</sup> Къовсавалар дезаш волчунна къинош летор а деза. Ша лакхара дуьйцуш волчо лаха охьавожар лоьху. <p/>
<p><sup>20</sup> Ямартчу дагна дика карор дац, харцлуьйш болу мотт воне кхочур бу. <p/>
<p><sup>21</sup> Хьекъал доцу кӀант волу да сингаттаме хуьлу, Ӏовдалчун да цкъа а ирсе хир вац. <p/>
<p><sup>22</sup> Ирсе хилар дарбане молха санна ду, ткъа сингаттам стаг вакъош йолу цамгар санна бу. <p/>
<p><sup>23</sup> Ӏесачу стага четара кхаъ схьаоьцу, нийса еш йолу кхел харцахьа ерзорхьама. <p/>
<p><sup>24</sup> Хьекъал долчу стага шен бӀаьргаш хьекъалалле берзабо, ткъа сонтачун бӀаьргаш маьӀ-маьӀӀе хьоьжуш хуьлу. <p/>
<p><sup>25</sup> Сонта кӀант шен дена гӀайгӀа ю, иза шен нанна къаьхьалла а ю. <p/>
<p><sup>26</sup> Бехк боцучу стагана гӀуда тохар а дика дац, иштта дикачу стагана серий деттар а нийса дац. <p/>
<p><sup>27</sup> Хьекъал долчо ша олуш долу дош лардо, кхетам берг сиха оьгӀаз а ца воьду. <p/>
<p><sup>28</sup> ХӀумма а ца олуш Ӏаш волу сонта стаг а хьекъал долуш санна хета тарло. Нахана хӀумма а ца олуш Ӏаш волу стаг хьекъале хета.
</body>
</html>