<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>30</h4>
<p><sup>1</sup> Рахьална гора шен Якъубана дина бер ца хилар. Шен йишех Леэх хьоьгуш, цо элира Якъубе: «Со лийр ю, ахь сан бераш ца хилийтахь!» <p/>
<p><sup>2</sup> Якъуба элира, Рахьална оьгӀаз а вахана: «Хьуна бераш ца деллачу Делан метта-м вац со?» <p/>
<p><sup>3</sup> ТӀаккха Рахьала элира: «Сан ялхочуьнца Балхьатца дӀавижа. Нагахь санна цо суна бер дахь, сан а цуьнгахула доьзал хир бу». <p/>
<p><sup>4</sup> Рахьала шен ялхо Балхьат елира Якъубана, цунах зуда яйта. Якъуб цуьнца дӀавижира.
<p><sup>5</sup> Доьзалхочух а хилла, Якъубана кӀант вира Балхьата.
<p><sup>6</sup> «Сан доӀанаш а хезна, Дала со бакъйина, — элира Рахьала. — Цо суна кӀант велла». Цо кӀентан цӀе Дан тиллира (иза «бакъвина» бохург ду).
<p><sup>7</sup> Юха доьзалхочух хиллачу Рахьалан ялхочо Балхьата шолгӀа кӀант вира Якъубана.
<p><sup>8</sup> «Дала бахьана а хӀоттийна, сайн йишица къовса а елла, толам баьккхи ас», — элира Рахьала. Цу кӀентан цӀе Наптал тиллира цо (иза «къийсам» бохург ду). <p/>
<p><sup>9</sup> Шен кхин бер ца хуьлий хиинчу Леас Якъубана шен ялхо Залпаъ елира, цунах зуда яйта.
<p><sup>10</sup> Леин ялхочо Залпаа Якъубана кӀант вира.
<p><sup>11</sup> «Сан аьтто хилла», — элира Леас. Цо кӀентан цӀе Гада (иза «аьтто» бохург ду) тиллира.
<p><sup>12</sup> Леин ялхочо Залпаа Якъубана кхин цхьа кӀант а вира.
<p><sup>13</sup> Леас элира: «Со ирс долуш ю! ХӀинца массо а зударша со ирс долуш ю эр ду!» Цу кӀентан цӀе Ашар тиллира цо (иза «ирс» бохург ду). <p/>
<p><sup>14</sup> КӀа хьокхучу хенахь арахула вогӀучу Раабанна дудаъ цӀе йолу орамаш карийра. Цо уьш шен нанна Леина схьадеара. Рахьала элира Леига: «Хьан кӀанта деана дудаъ-орамаш лохьа суна жимма». <p/>
<p><sup>15</sup> «Ахь майра а ваьккхина соьгара, — элира Леас, — хӀинца сан кӀанта деана дудаъ-орамаш а деза хьуна?» <p/>Амма Рахьала жоп делира: «Нагахь хьайн кӀанта деана орамаш ахь суна лахь, тховссехь Якъубца дӀайижа мегар ду хьуна», — аьлла. <p/>
<p><sup>16</sup> Сарахь Якъуб арара цӀа вогӀуш, Леа цунна дуьхьал елира. «Тховса хьо соьца дӀавуьжур ву, — элира цо. — Ас сайн кӀентан дудаъ-орамаш делла хьох». Цу буса Якъуб Леица дӀавижира.
<p><sup>17</sup> ТӀаккха Леин доӀанаш а хезна, Дала юха а доьзалхочух хилийтира иза. Цо Якъубана пхоьалгӀа кӀант вира.
<p><sup>18</sup> Леас элира: «Ас сайн майрачунна ялхо яларна Дала совгӀат дина суна». Цо кӀентан цӀе Иссархан тиллира (иза «совгӀат ду» бохург ду).
<p><sup>19</sup> Юха а доьзалхочух а хилла, Якъубана ялхалгӀа кӀант вира Леас.
<p><sup>20</sup> «Дала тамашийна похӀма делла суна, — бохура Леас. — ХӀинца Якъуба со, билггала, лорур ю, хӀунда аьлча ас ялх кӀант вина цунна». Цо кӀентан цӀе Забул тиллира (иза «ларам» бохучух тера ду).
<p><sup>21</sup> Цул тӀаьхьа Леас йоӀ йира, цуьнан цӀе цо Дина тиллира. <p/>
<p><sup>22</sup> Рахьал дагахь а йолуш, цуьнан доӀина жоп а делла, бер хилийта аьтто бира Дала.
<p><sup>23</sup> Доьзалхочух а хилла, кӀант вира Рахьала. Цо бохура: «Дала хӀара эхь дӀадаьккхи суна тӀера».
<p><sup>24</sup> Цо кӀентан цӀе Юсуп тиллира (иза «алсамдалийта» бохург ду). «Везачу Эло кхин а лойла суна кӀант», — бохура цо. <p/>
<p><sup>25</sup> Юсуп винчул тӀаьхьа Якъуба элира Лабане: «ДӀавахийтахь со, сайн махка гӀур вара со.
<p><sup>26</sup> Ас хьуна болх бина болу сан зударий а, бераш а схьалохьа, тӀаккха со дӀагӀур ву. Хьуна ма-хаъара, ас хьуна гӀуллакх дика дина». <p/>
<p><sup>27</sup> «Нагахь хьо суна резавелахь, ма гӀохьа дӀа, кхузахь Ӏехьа, — жоп делира цунна Лабана. — Пал тесча, суна хиина, хьо бахьана долуш со Везачу Эло декъалвина хилар.
<p><sup>28</sup> Алахьа соьга хьайн мах, ас дӀалур бу хьуна». <p/>
<p><sup>29</sup> Якъуба элира: «Хьуна хаьа, ас хьуна болх дика бина: ас Ӏалашдар бахьана долуш хьан даьхни дика хилла.
<p><sup>30</sup> Со хьо волчу веанчу хенахь хьан хьал дукха дацара, ткъа хӀинца хьан иза дуккха а ду. Со варца Везачу Эло декъалвина хьо. ХӀинца сайна оьшург дан лаьа суна. Цкъа мацца дина а сайн цӀийнан гӀуллакх ца дича волий со?» <p/>
<p><sup>31</sup> «ХӀун ло ас хьуна?» — хаьттира Лабана. <p/>Амма Якъуба элира: «Суна хӀумма а дала ца оьшу. Ас бохург дан лаахь, соьга кхидӀа а хьайн уьстагӀий дажадайта.
<p><sup>32</sup> Пурба ло суна, тахана хьайн жашкахула чекх а ваьлла, дерриг а махарчий йолу а, къорза а уьстагӀий схьаэца, ткъа иштта массо а Ӏаьржа Ӏахар а, махарчий йолу а, къорза а гезарий схьаэца а. Иза суна белла мах хир бу.
<p><sup>33</sup> ТӀейогӀучу хенахь хьуна атта хир ду со зен: сан жашка хьажа веача, махарчий йоцу я томмагӀаш доцу бож хилахь я Ӏаьржа боцу Ӏахар хилахь, хьуна хуур ду, ас иза хьайн лачкъинийла». <p/>
<p><sup>34</sup> Лабана жоп делира: «Со реза ву, ахьа ма-бохху дийр ду вай». <p/>
<p><sup>35</sup> Амма оццу дийнахь Лабана массо а къорза а, махарчий йолу а гезарий а, Ӏаьржа Ӏахарий а дӀа а лачкъийна, шен кӀенташка уьш ларде элира.
<p><sup>36</sup> Кхаа дийнахь новкъа дӀа а бахана, къорза даьхни кхечу метте дӀалаьллира кӀенташа. Ткъа Якъуб важа даьхни дажош висира.
<p><sup>37</sup> ТӀаккха Якъуба, толлан а, бӀаран а, хьехан а дитташ тӀера гаьннаш а даьхна, цхьацца йолчу меттера царна тӀера чкъор дӀадаьккхира. Гаьннаш тӀехь кӀайн махарчий йисира.
<p><sup>38</sup> Цо и гаьннаш бежанаша хи молучу массо а меттехь охьадохкура. Хи мала деана даьхни циггахь вовшахкхетара.
<p><sup>39</sup> Цу гаьннаш хьалха бежалошца цхьаьнакхеттачу гезарша махарчий йолу а, къорза а, томмагӀаш долу а дохкана лора.
<p><sup>40</sup> И дохкана юьстах а даьккхина, цо важа долу даьхни цхьаьнакхетачу хенахь Лабанан къорза а, Ӏаьржа а даьхни долчу дӀадерзадора. Иштта цуьнан хилира шен даьхни. Лабанан даьхнех дӀа а къастийна, уьш юьстахо латтадора Якъуба.
<p><sup>41</sup> ХӀоразза а жена юкъахь онда даьхни оре деача, цунна хьалха хи молучу нойш чу гаьннаш дохкура Якъуба. Цу гаьннаш хьалха вовшахъэр хуьлура даьхнин.
<p><sup>42</sup> Ткъа даьхни гӀийла хилча, цунна хьалха гаьннаш ца дохкура цо. ГӀийла дохкана Лабанна дуьсура, ткъа онданиг Якъубана хуьлура. <p/>
<p><sup>43</sup> ЧӀогӀа хьалдолуш хилира Якъуб, цуьнан даккхий жаш а, дуккха а гӀарбашаш а, ялхой а, эмкалш а, варраш а яра.
</body>
</html>