<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>3</h4>
<p><sup>1</sup> Сан кӀант! Сан хьехам биц ма бе, сан весеташ хьайн даг чохь а латтаде,
<p><sup>2</sup> хӀунда аьлча цара хьан дахаран денош дахдийр ду, дахарехь хьуна беркат а лур ду.
<p><sup>3</sup> Безам а, тешаме хилар а хьох цкъа а дӀа ма доьрзийла. Хьайн логах уьш дӀа а хьарчаде, хьайн даг тӀехь уьш дӀа а язде.
<p><sup>4</sup> ТӀаккха Дела а, нах а реза хир бу хьуна, цара хьо къобал а вийр ву. <p/>
<p><sup>5</sup> Хьайн доллучу дагца Везачу Элах тешна Ӏаш хила. Хьайн долчу хьекъална тӀетевжаш а ма хила.
<p><sup>6</sup> Айхьа дӀа мел кхоьхьуш долчу некъаш тӀехь Иза вовза, тӀаккха Цо хьан тачанаш нисдийр ду.
<p><sup>7</sup> Хьайн хьекъалаллех тешна ма Ӏе, Везачу Эле ларамах вуьзна а хила, зулам дарх лар а ло.
<p><sup>8</sup> Иштта лелар хьан дегӀана дарбане хир ду, цо хьан даьӀахкашка ницкъ юхабалор бу.
<p><sup>9</sup> Везачу Элан сий де хьайн долахь мел долчуьнца. Айхьа мел бинчу белхан дуьххьарлерчу ялтица сий де Цуьнан.
<p><sup>10</sup> ТӀаккха хьан кӀа чохь латтош долу цӀа тӀех дуьзна хир ду, ткъа керла чагӀар пхьегӀийн йистошкахула тӀехъоьхуш хир ду. <p/>
<p><sup>11</sup> Сан кӀант, Везачу Эло хьо нисвар дӀа ма татта, Цо хьайна дечу таӀзарна аьрзнаш а ма де,
<p><sup>12</sup> хӀунда аьлча Шена везаш верг нисво Цо, дас шена дукхавезаш волу кӀант нисваре терра.
<p><sup>13</sup> Декъала ву хьекъалалла карийна волу стаг, кхетаме кхаьчна волу стаг.
<p><sup>14</sup> ХӀунда аьлча хьекъалалла карадар дети карадарал а деза ду, ткъа цунах дешил а чӀогӀа боккха пайда болу.
<p><sup>15</sup> Иза жовхӀарел а деза ду, хьуна мел дезачу хӀуманна юкъахь цуьнца дуста хӀума а дац.
<p><sup>16</sup> Хьекъалаллин аьтту куьйгахь дахаран дуккха а шераш ду, ткъа аьрру куьйгахь — бахам а, сийлалла а ду.
<p><sup>17</sup> Цуьнан некъаш ирсе некъаш ду, ткъа цуьнан массо а тачанаш машаре ду.
<p><sup>18</sup> Иза дахаран дитт санна ду цунна тӀекхиа лууш болчарна. Цуьнан дола деш верг декъала хир ву. <p/><br/>
<p><sup>19</sup> <p>Хьекъалаллица Везачу Эло латта дӀахӀоттийна, </p><p>ткъа стигалш кхетамца чӀагӀйина Цо. </p><br/>
<p><sup>20</sup> <p>Шен хааршца Везачу Эло кӀорга хиш дӀа а хецна, </p><p>мархашка чӀогӀа догӀа охьа а даийтийтина. </p> <p/>
<p><sup>21</sup> Сан кӀант! Хьекъалалла а, хӀума къасторан хьуьнар а Ӏалашде. Хьайна уллора уьш гена ма довлийта.
<p><sup>22</sup> Уьш хьан синна дахар хилла дӀахӀуьттур ду, царах хьан вортанна жовхӀар а хир ду.
<p><sup>23</sup> ТӀаккха хьайн некъа тӀехула кхерам боцуш дӀагӀур ву хьо, хьан ког а тасалур бац.
<p><sup>24</sup> Хьо дӀавижча, хьуна кхерам хир бац, ткъа хьуна наб кхетча, иза синтеме а йийр ю ахьа.
<p><sup>25</sup> Ма кхера цӀеххьана тӀебогӀучу бохамах я Ӏеса нах хӀаллакьхилар хилча,
<p><sup>26</sup> хӀунда аьлча Веза Эла хир ву хьан гӀортор, Цо хьан ког гурах а ларбийр бу. <p/>
<p><sup>27</sup> Шайна диканиг дан догӀучарна диканиг ца деш ма виса, иза дан хьайн таро елахь.
<p><sup>28</sup> Хьайн уллорачуьнга ма ала: «Тахана дӀа а гӀой, юхавола, ас кхана лур ду ахьа дехнарг», нагахь санна цо доьхург хьайгахь делахь.
<p><sup>29</sup> Хьайна уллорачунна ямартло ма е, хьох тешна иза хьуна уллохь Ӏаш волчу хенахь.
<p><sup>30</sup> Бахьана доцуш стагаца дов ма даккха, цо хьайна вон ца динехь.
<p><sup>31</sup> Къизалла лелош волчух ма хьега, цуьнан некъех хьайна цхьа а некъ ма харжа,
<p><sup>32</sup> хӀунда аьлча мекара стаг дегаза хета Везачу Элана, ткъа Цо хама бо догцӀена болчийн.
<p><sup>33</sup> Везачу Элан неӀалт ду Ӏесачун цӀенна тӀехь, амма бакъахьа лелачеран цӀа Цо декъалдо.
<p><sup>34</sup> Кхечу нахах кхаьрдачех Иза а кхаьрда, амма ша кӀезиг хеташ Ӏаш волчунна Шен дика ло Цо.
<p><sup>35</sup> Шайгахь хьекъалалла долчарна сийлалла кхочу, ткъа сонтачарна — юьхьӀаьржо.
</body>
</html>