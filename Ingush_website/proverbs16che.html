<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>16</h4>
<p><sup>1</sup> Дагахь лерина ойла адаман ю, ткъа багахь делла жоп Везачу Элера ду. <p/>
<p><sup>2</sup> Стагана ша массо а хӀуманна тӀехь нийса хета, амма цуьнан деган Ӏалашонийн барам Везачу Эло бусту. <p/>
<p><sup>3</sup> Айхьа мел дийриг Везачу Элан кара дӀало, тӀаккха хьо дан воллург кхочушхир ду. <p/>
<p><sup>4</sup> Везачу Эло мел диначун шен-шен Ӏалашо ю, ткъа Ӏеса нах къематденна лерина бу. <p/>
<p><sup>5</sup> Везачу Элана дегаза хета хӀора ша лакхара хетарг — шеко йоцуш таӀзар даза буьсур бац уьш. <p/>
<p><sup>6</sup> Нахе болу безам а, тешаме хилар а бахьана долуш къинош дӀадоху. Везачу Эле ларамах вуьзна хилар бахьана долуш стаг вонах генаволу. <p/>
<p><sup>7</sup> Адаман некъаш Везачу Элана дезаш хилча, Цо цуьнан мостагӀий а тӀетабо. <p/>
<p><sup>8</sup> Жимма а хӀума бакъдолчуьнца гулдар гӀоле ю, харцонца дуккха а хьал гулдарал. <p/>
<p><sup>9</sup> Стага шен даг чохь хӀума дан лору, амма Везачу Эло цуьнан гӀулчаш билгалйоху. <p/>
<p><sup>10</sup> Паччахьан дош Делан цӀарах ду, кхел ечу хенахь цо харцонца ца дуьйцу. <p/>
<p><sup>11</sup> Нийса терза а, терзанна тӀера кедаш а — Везачу Элера ду, Цуьнгара ю тӀоьрмаг чуьра ерриг герканаш а. <p/>
<p><sup>12</sup> Паччахьашна дегаза хета Ӏесалла, хӀунда аьлча церан паччахьалла нийсонца лаьтташ ду. <p/>
<p><sup>13</sup> ЦӀеначу дагара аьлла дешнаш тамехь ду паччахьашна, бакъдерг дуьйцург лору цара. <p/>
<p><sup>14</sup> Паччахьан оьгӀазалла Ӏожаллин хаамча санна ю, амма хьекъал долчо иза тевийр ву. <p/>
<p><sup>15</sup> Паччахьан сирлачу хьажарехь — дахар ду, цуьнан дика хилар — бӀаьста сатийсинчу догӀанца еана марха санна ду. <p/>
<p><sup>16</sup> Хьекъалалла гулдар дешил дуккха а деза ду, ткъа кхетам шорбар уггар а дикачу детил а деза ду. <p/>
<p><sup>17</sup> Дикачу нехан некъ — вочу хӀуманна нацкъарвалар ду, шен некъ ларбечо шен са а лардо. <p/>
<p><sup>18</sup> Стаг дакъазавалале цуьнга куралла юссу, ткъа деза деттаро ког тасаболуьйту. <p/>
<p><sup>19</sup> Эсалчу синца къечарна юкъахь вахар гӀоле ду, курачу нахаца цхьаьна хӀонс йоькъучул. <p/>
<p><sup>20</sup> Хьекъалаллица шега бохучуьнца лелаш волчунна аьтто карор бу, ткъа Везачу Элана тӀетевжаш верг декъала хир ву. <p/>
<p><sup>21</sup> Стаг хьекъал долуш хилча, иза кхечарна хуур ду, ткъа эсалчу дешнашца нах дико къарлур бу. <p/>
<p><sup>22</sup> Хьекъал долчарна хьекъалалла дахаран шовда санна ду, ткъа сонтачарна сонталлица таӀзар до. <p/>
<p><sup>23</sup> Хьекъал долчун даго цуьнан мотт кхин а хьекъалалла долуш бо, цо аьлларг кхин а къарбеш хуьлу. <p/>
<p><sup>24</sup> Тамехь долу къамел алхашна чуьра моз санна ду, иза стеган дагна мерза ду, ткъа цуьнан даьӀахкашна дарбане а ду. <p/>
<p><sup>25</sup> Стагана нийса хеташ некъ хила мега, амма иза тӀаьххьара а Ӏожалле кхочу. <p/>
<p><sup>26</sup> ХӀума яаран лаамо белхалочуьнга къахьоьгуьйту, ша меца хиларо цуьнга болх бойту. <p/>
<p><sup>27</sup> Вочу стеган вониг дан ойла кхоллало, цуьнан къамел йогу цӀе санна ду. <p/>
<p><sup>28</sup> Ямартчу стага нахана юкъа къийсамаш кхуллу, эладитанчо доттагӀашна юкъахь питана тосу. <p/>
<p><sup>29</sup> Къизачу стага уллора нах мекарлонца шена тӀе ийзабо, цо уьш харцнекъахула дӀа а буьгу. <p/>
<p><sup>30</sup> БӀаьрг теӀош волчун дагахь мекара ойла ю. Балдаш къовлуш волчо вониг дан сацам бина. <p/>
<p><sup>31</sup> Къежвалар — сийлаллин таж ду, нийсо лелоран дахарна совгӀат ду иза. <p/>
<p><sup>32</sup> Собаре хилар гӀоле ду тӀемало хиларал, собарениг гӀала схьаяьккхинчул а тоьлу. <p/>
<p><sup>33</sup> Цхьа хӀума шаьш дале, наха кхаж тосу, амма цу хӀуманан тӀаьхье Везачу Элехь ю.
</body>
</html>