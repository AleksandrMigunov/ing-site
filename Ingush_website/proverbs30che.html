<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>30</h4>
<p><sup>1</sup> ХӀара хьекъале а, Делера долу а дешнаш Якхайн кӀентан АгӀуран ду. Итиале а, Укале а дӀадийцина ду хӀорш: <p/><br/>
<p><sup>2</sup> <p>«Адамах тера а воцуш, сонтачу хьайбанах тера ву со, </p><p>соьгахь адамехь болу кхетам а бац. </p><br/>
<p><sup>3</sup> <p>Хьекъалалла аса Ӏамийна а дац, </p><p>Везачу Делах лаьцна сан хаарш а дац. </p><br/>
<p><sup>4</sup> <p>Мила ву, стигала хьала а ваьлла, юхавирзинарг? </p><p>Мила ву шен карахь мох сацийнарг? </p><p>Мила ву шена тӀекхоьллинчу обанна юкъахь хи сацийнарг? </p><p>Мила ву дуьненан доза хадийнарг? </p><p>Муха ю цуьнан цӀе? Муха ю цуьнан кӀентан цӀе? </p><p>Хьуна хууш дуй иза? </p> <p/>
<p><sup>5</sup> Делан хӀора дош зийна бакъ ду: Иза Шена тӀевеанчунна турс хуьлий дӀахӀутту.
<p><sup>6</sup> Цуьнан дешнашна тӀе хӀумма а тӀе ма тоха, иза ахьа дахь, Цо хьо гучу а воккхур ву, хьо харцдерг дуьйцуш хилар дӀа а гойтур ду». <p/>
<p><sup>7</sup> Ши хӀума ду ас Хьоьга доьхуш, со валале тӀеэцахьа сан дехар, Веза Эла.
<p><sup>8</sup> Даьссаниг а, харцдош а суна гена даккхахьа, суна я къоьлла а, я бахам а ма лохьа, Суна доггӀучул кхачанан дакъа схьадустахьа.
<p><sup>9</sup> Суна догӀучул дукха хӀума сан хилахь, со Хьох дӀакъаста мега, «Веза Эла мила ву?» — бохуш. Амма со къен хилахь, аса хӀума лачкъо мега, тӀаккха Хьан цӀе аса бехйийр ю. <p/>
<p><sup>10</sup> Олахочунна хьалха цуьнан лех лаций вон дош ма ала, цуьнга хьайна неӀалташ ца кхайкхадайта а, хьо цу гӀуллакхна жоьпе ца озавайта а. <p/>
<p><sup>11</sup> Шайн дайшна а неӀалт боху нах хуьлу, ткъа цара шайн наной декъал а ца бо. <p/>
<p><sup>12</sup> Шаьш цӀена бехаш бу моьтту нах а хуьлу, ма-дарра аьлча, шайн боьхучух уьш цӀан ца бинехь а. <p/>
<p><sup>13</sup> Кура а, шаьш лакхара хеташ болу нах а хуьлу, уьш, шайн кортош хьала а айдина, лаккхара хьоьжу. <p/>
<p><sup>14</sup> Тарраш санна, цергаш йолу нах а хуьлу. Церан моччагӀалш арсаш санна хуьлу. Церан Ӏалашо хуьлу къен нах дӀакхалла а, адамашна юкъара пекъарш цистина дӀабаха а. <p/>
<p><sup>15</sup> ЦӀубдаран ши йоӀ ю, цара гуттар а боху: «Схьало, схьало, схьало». <p/><p>Кхо хӀума ду, цкъа а дузур доцуш, </p><p>«Тоьар ду!» цкъа а эр доцу диъ хӀума ду: </p><br/>
<p><sup>16</sup> <p>Иза адаман каш а ду, бер ца хуьлу зуда а ю, </p><p>догӀа даре сатуьйсуш долу дакъаделла латта а, </p><p>иштта йогуш йолу цӀе а ю, цкъа а «тоьар ду» эр доцуш йолу. </p> <p/>
<p><sup>17</sup> Цавашарца дега хьоьжуш волчун бӀаьргашна тӀе ломъаьрзунаша зӀакарш еттар ю, ткъа ненан доладар дӀатоттуш волчун бӀаьргаш тогӀин хьаргӀанаша дӀакхоллур бу. <p/>
<p><sup>18</sup> Сан кхетам тӀе ца кхуьу кхо хӀума ду, диъ хӀума а ду со ца кхеташ: <p/><br/>
<p><sup>19</sup> <p>стигалахь лелачу аьрзунан некъ, </p><p>тархашна юкъахь лелачу лаьхьанан некъ, </p><p>хӀорда тӀехула дӀадоьдучу хӀордкеманан некъ, </p><p>иштта стеган йоӀе боьдучу безаман некъ. </p> <p/>
<p><sup>20</sup> Ткъа ямарта хуьлучу зудчун некъ иштта бу: хӀума а кхаьллина, бетах куьг а хьаькхна, цо олу: «Ас цхьа а вониг ца дина». <p/>
<p><sup>21</sup> Кхо хӀума ду, дуьне дегош долу, цуьнга лалуш доцу диъ хӀума а ду: <p/><br/>
<p><sup>22</sup> <p>паччахь хилла дӀахӀутту волу лай, </p><p>муьлххачу кхачанах вуьзна волу сонтаниг, </p><br/>
<p><sup>23</sup> <p>хьалха ца езаш хилла йолу, ткъа хӀинца маре йоьду зуда, </p><p>иштта шен хӀусамненан метта оьцуш йолу гӀарбаш. </p> <p/>
<p><sup>24</sup> Дуьнен чохь йиъ жима хӀума ю, амма уьш хьекъал долчарна юкъахь уггар хьекъал долуш ю: <p/><br/>
<p><sup>25</sup> <p>кӀезиг ницкъ болуш ду зингатий, амма цара аьхка дуьйна шайна кхача кечбо; </p><br/>
<p><sup>26</sup> <p>лаьмнийн дехкий, шаьш нуьцкъала дацахь а, цара херонашкахь шайна Ӏойла кечйо; </p><br/>
<p><sup>27</sup> <p>цӀазана тӀехь паччахь ца хуьлу, амма уьш нийсачу могӀаршкахь лела; </p><br/>
<p><sup>28</sup> <p>моьлкъа куьйгашца а схьалацало, амма иза паччахьан цӀа чохь а беха. </p> <p/>
<p><sup>29</sup> Кхо хӀума ду, хаза лелаш долу, майра болар долу диъ хӀума ду: <p/><br/>
<p><sup>30</sup> <p>лом, акхарошна юкъахь уггар ницкъ болуш долу а, цхьана а хӀуманах ца кхоьруш долу а; </p><br/>
<p><sup>31</sup> <p>кура болар долу нӀаьна а, бож а, </p><p>иштта шен эскарна коьртехь лелаш волу паччахь а. </p> <p/>
<p><sup>32</sup> Нагахь, хьо лакха а воккхуш, хьо сонта хиллехь, я зулам дан хьайна ахьа дагадаийтахь, бета тӀехь долчу куьйгаца хьайн вистхилар сацаде!
<p><sup>33</sup> ХӀунда аьлча шура лийсаро даьтта кхолларе терра а, мерах тохаро цӀий кхолларе терра а, оьгӀазалла карзахъяккхаро къийсар кхуллу.
</body>
</html>