<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>46</h4>
<p><sup>1</sup> Исраил , шен долахь дерг дерриг схьа а эцна, новкъа велира. ВогӀуш, Беар-ШабаӀе ша кхаьчча, шен ден Исхьакхан Далла лерина сагӀанаш дехира цо.
<p><sup>2</sup> Буьйсанна самах веанчу Дала Исраиле элира: «Якъуб!» <p/>«Со кхузахь ву», — жоп делира Якъуба. <p/>
<p><sup>3</sup> Дала элира: «Со Дела ву, хьан ден Дела. Кхера а ца кхоьруш, Мисар-махка гӀо, цигахь Ас хьох доккха халкъ схьадолуьйтур ду.
<p><sup>4</sup> Со хьоьца Мисар-махка дӀа а вогӀур ву, цигара Ас хьо юха а валор ву. Хьан ши бӀаьрг Юсупа дӀакъовлур бу». <p/>
<p><sup>5</sup> Беар-ШабаӀера кхин дӀа а вахара Якъуб. Исраилан кӀенташа шайн да а, бераш а, зударий а пирӀуно яийтинчу гӀудалкхаш чу ховшийра цига дӀабига.
<p><sup>6</sup> КанаӀан-махкахь гулдина даьхни а, бахам а шайца схьаийцира цара. Шен ерриг а тӀаьхьенца Мисар-махка веара Якъуб.
<p><sup>7</sup> Цо шеца шен бераш а, берийн бераш а — ерриг а тӀаьхье дӀайигира.
<p><sup>8</sup> ХӀорш ю Мисар-махка баьхкинчу Исраилан кӀентийн цӀераш (Якъуб а, цуьнан тӀаьхье а): <p/><p>Якъубан хьалхара кӀант Раабан. </p>
<p><sup>9</sup> <p>Раабанан кӀентий: Хьанах, Палу, Хьацрани, Карма. </p><br/>
<p><sup>10</sup> <p>ШимӀин кӀентий: Емуал, Ямин, АхӀад, Якин, ЦӀохьар, канаӀанхочо вина Шаул а. </p><br/>
<p><sup>11</sup> <p>Левин кӀентий: ГӀиршан, КхахӀат, Мерари. </p><br/>
<p><sup>12</sup> <p>ЯхӀудан кӀентий: Ӏаьр, Онан, Шейла, Парас, Зерахь. (Ӏаьр а, Онан а КанаӀан-махкахь кхелхинера). Парасан кӀентий: Хьацрани, Хьамал. </p><br/>
<p><sup>13</sup> <p>Иссарханан кӀентий: ТовлаӀ, Пува, Яшаб, Шимрон. </p><br/>
<p><sup>14</sup> <p>Забулан кӀентий: Серад, Элон, Яхьлаал. </p> <p/>
<p><sup>15</sup> Уьш Леас Якъубана Падан-Арамехь бина кӀентий бара. Цо йина Дина цӀе йолуш йоӀ а яра. Дерриг а кӀант а, йоӀ а ткъе кхойтта дара. <p/><br/>
<p><sup>16</sup> <p>Гадин кӀентий: Цепон, Хьаги, Шуни, Эцбон, Ӏера, Ароди, Ариэли. </p><br/>
<p><sup>17</sup> <p>Ашаран кӀентий: Имани, Ишва, Ишви, БериӀ. Серахь цӀе йолуш йиша а яра церан. БериӀан кӀентий: Хьебар а, Малкиал а. </p> <p/>
<p><sup>18</sup> Лабана шен йоӀана Леина еллачу ялхочо Залпаа Якъубана дина бераш дара уьш, верриг а ялхитта стаг. <p/><br/>
<p><sup>19</sup> <p>Якъубан зудчо Рахьала бина кӀентий бара: Юсуп а, Бен-Яман а. </p><br/>
<p><sup>20</sup> <p>Мисар-махкахь Ана цӀе йолчу гӀалин динан да волчу ПатипараӀан йоӀа Асната Юсупна ши кӀант вира. Церан цӀераш яра Маннаш а, Эпрам а. </p><br/>
<p><sup>21</sup> <p>Бен-Яманан кӀентий бара: БулаӀ, Бахри, Ашбели, Гери, НаӀаман, Аьхьи, Рош, Мупим, Хьупим, Арди. </p> <p/>
<p><sup>22</sup> Рахьала Якъубана бина кӀентий бара уьш, верриг а вейтта стаг. <p/><br/>
<p><sup>23</sup> <p>Данан кӀант вара: Хьушим. </p><br/>
<p><sup>24</sup> <p>Напталан кӀентий: Яхьциал, Гуни, Йицар, Шилам. </p> <p/>
<p><sup>25</sup> Лабана шен йоӀана Рахьална еллачу ялхочо Балхьата бина кӀентий бара уьш, верриг а ворхӀ стаг. <p/>
<p><sup>26</sup> Якъубца Мисар-махка веанарг цуьнан тӀаьхьенах верг, кӀентийн зударий ца лерича, кхузткъе ялх стаг вара.
<p><sup>27</sup> Мисарахь Юсупна вина ши кӀант а цхьаьна верриг а Якъубан доьзалх Мисарахь ваха охьахиънарг кхузткъе итт стаг вара. <p/>
<p><sup>28</sup> Юсуп волчу воьдуш, шел хьалха ЯхӀуд вахийтира Якъуба, ГӀашане боьду некъ хаархьама. Уьш цига дӀакхаьчча,
<p><sup>29</sup> Юсуп, шен гӀудалкх дӀа а йожийтина, ГӀашане шен дена Исраилна дуьхьал веара. Исраил ган ма-гинна, тӀеведда, иза мара а воьллина, вехха вилхира иза.
<p><sup>30</sup> Исраила элира Юсупе: «ХӀинца-м вала а хала дацара, хӀунда аьлча сайн бӀаьргашца хьо дийна хилар гина суна». <p/>
<p><sup>31</sup> Юсупа вежаршка а, шен ден цӀийнах болчу нахе а элира: «Ас, вахана, пирӀуне эр ду: „КанаӀан-махкахь Ӏийна сан вежарий а, ден цӀийнах берш а со волчу схьабаьхкина.
<p><sup>32</sup> И нах жаӀуй бу. Цара даьхни леладо. Шайца кегий а, даккхий, а даьхни а, шайн долахь долу хӀума дерриг а схьадеана цара“.
<p><sup>33</sup> ПирӀуно, тӀе а кхайкхина, шайга хаттахь: „Шун хӀун корматалла ю?“
<p><sup>34</sup> аш ала деза: „Тхайн дайша санна, кегий долуш дуьйна даьхни лелош ду тхо!“ ТӀаккха ГӀашан цӀе йолчу махкахь даха охьаховша бакъо лур ю шуна, хӀунда аьлча мисархошна Ӏуй ца беза».
</body>
</html>