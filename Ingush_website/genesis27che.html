<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>27</h4>
<p><sup>1</sup> Исхьакх къанвеллера, цуьнан бӀаьрса дикка телхинера. Цкъа шен воккхаха волу кӀант Ӏесав схьа а кхайкхина, цо элира: «КӀант!» <p/>«ХӀун боху ахь?» — жоп делира Ӏесава. <p/>
<p><sup>2</sup> Исхьакха элира: «Со къена ву, кестта вала мега.
<p><sup>3</sup> Хьайн секхаӀад а, пхерчий а схьа а эций, ара а валий, суна экхан жижиг да.
<p><sup>4</sup> Суна дукхаеза яа хӀума а кечъяй, соьга яийта, тӀаккха ас декъалвийр ву хьо, со валале». <p/>
<p><sup>5</sup> Ребикхина хезира Исхьакха шен кӀанте Ӏесаве дина къамел. Ӏесав талла вахара.
<p><sup>6</sup> Ребикхас элира шен кӀанте Якъубе: «Суна хезира, хьан дас Ӏесаве къамел деш.
<p><sup>7</sup> Цо элира цуьнга: „Экхан жижиг а дай, суна яа хӀума кечъе, иза йиинчул тӀаьхьа Везачу Элана хьалха ас декъалвийр ву хьо, со валале“.
<p><sup>8</sup> ХӀинца, сан кӀант, ла а догӀий, ас бохург де:
<p><sup>9</sup> вай гезарий лелочу метте а гӀой, ши буьхьиг я суна. Ас хьан дена хазахеташ йолу яа хӀума кечйийр ю.
<p><sup>10</sup> Ахь иза хьайн дена дӀахьур ю, тӀаккха цо хьо декъалвийр ву, ша валале». <p/>
<p><sup>11</sup> Амма Якъуба элира Ребикхе: «Сан ваша Ӏесав дегӀа тӀехь чо болуш ву, ткъа со вац.
<p><sup>12</sup> Нагахь дас сох куьг Ӏоттахь, цунна хуур ду со Ӏесав воций, тӀаккха декъалваран меттана аса сайна неӀалт кхайкхадойтур ду иза леван гӀортарна». <p/>
<p><sup>13</sup> Ребикхас цуьнга элира: «Нагахь иштта хилахь, ас неӀалт сайна тӀеоьцур ду. Ас хьайга ма-бохху де, вало, схьая буьхьигаш». <p/>
<p><sup>14</sup> Якъуба, вахана, ши буьхьиг еара шен нанна, ткъа Ребикхас, Исхьакхана езаш ма-хиллара, яа хӀума кечйира.
<p><sup>15</sup> Шен воккхаха волчу кӀанта Ӏесава лелош долу, цӀа чохь долчух тоьлла долу духар, схьа а эцна, жимаха волчу Якъубе тӀедохийтира нанас.
<p><sup>16</sup> Юха буьхьигийн кхекхий Якъубан куьйгех а, логах а дӀахьарчийра цо.
<p><sup>17</sup> Цул тӀаьхьа ша кечйина яа хӀума а, бепиг а Якъубе дӀаделира цо. <p/>
<p><sup>18</sup> Да волчу а вахана, Якъуба элира: «Дада». <p/>Дас хаьттира: «Хьо Ӏесав вуй?» <p/>
<p><sup>19</sup> «Ву со Ӏесав, хьан дуьххьарлераниг, — жоп делира Якъуба. — Ахь ма-аллара, дерриг а кхочушди ас. Хьала а гӀаттий, хьайна ас дийначу экхан жижиг даахьа, цул тӀаьхьа со декъал а вехьа». <p/>
<p><sup>20</sup> Амма Исхьакха хаьттира кӀанте: «Акхаро ма сиха карий хьуна?» <p/>Якъуба жоп делира: «Везачу Эло, хьан Дала, гӀо дира суна иза каро». <p/>
<p><sup>21</sup> ТӀаккха Исхьакха элира Якъубе: «Схьавола суна тӀе, ас куьг Ӏуттур ду хьох, сан кӀант, хьо Ӏесав вуй хьажа».
<p><sup>22</sup> Якъуб цунна тӀевахара, вукхо, цунах куьйгаш а хьаькхна, элира: «Якъубан санна, аз ду хьан, амма куьйгаш тӀехь, Ӏесаван санна, чоьш ду».
<p><sup>23</sup> Исхьакхана Якъуб ца вевзира, хӀунда аьлча цуьнан куьйгаш, Ӏесаван санна, тӀехь чоьш долуш дара. Цо Якъуб декъалвира.
<p><sup>24</sup> Юха цо хаьттира: «Сан кӀант Ӏесав вуй хьо?» <p/>«Ву», — аьлла, жоп делира Якъуба. <p/>
<p><sup>25</sup> ТӀаккха Исхьакха элира: «Суна экхан жижиг да, иза диинчул тӀаьхьа ас декъалвийр ву хьо». <p/>Якъуба цунна яа хӀума а, чагӀар а делира. Исхьакха хӀума а йиира, чагӀар а мелира. <p/>
<p><sup>26</sup> Исхьакха элира Якъубе: «КӀант, схьа тӀе а волий, барт баккха суна». <p/>
<p><sup>27</sup> Якъуба, тӀе а веана, барт баьккхира дена. Ӏесаван бедарийн хьожа а кхетта, Исхьакха декъалвира иза: <p/><p>«Везачу Эло декъалйинчу аренийн хьожа санна ю </p><p>сан кӀантах йогӀу хьожа. </p><br/>
<p><sup>28</sup> <p>Везачу Эло кхачам боллуш догӀанаш дохкуьйтийла </p><p>хьан латта токхе хилийта, </p><p>хьуна алссам ялта а, керла чагӀар а хилийта. </p><br/>
<p><sup>29</sup> <p>Хьуна гӀуллакх деш къаьмнаш хуьлийла, </p><p>хьуна муьтӀахь халкъаш хуьлийла! </p><p>Хьо хьайн вежаршна тӀехь олалла деш хир ву, </p><p>уьш хьуна хьалха охьатаьӀна хир бу. </p><p>Хьуна неӀалт кхайкхош верг неӀалт хилла хир ву, </p><p>хьо декъалвеш верг декъала хир ву». </p> <p/>
<p><sup>30</sup> Исхьакха декъал а вина, Якъуб дӀавахана дукха хан ялале талла ваханчуьра цӀа веара Ӏесав.
<p><sup>31</sup> Шен дена дукхаезаш йолу яа хӀума а кечйина, схьавеанчу Ӏесава элира: «Дада, хӀара со ву, хьан кӀант. Хьала а гӀаттий, айса хьайна дийначу экхан жижиг даа, цул тӀаьхьа со декъалвийр ву ахь». <p/>
<p><sup>32</sup> Амма Исхьакха хаьттира: «Хьо мила ву?» <p/>«Со хьан дуьххьарлера кӀант, Ӏесав ву», — аьлла, жоп делира Ӏесава. <p/>
<p><sup>33</sup> Синтем байначу Исхьакха хаьттира: «Ткъа мила вара, хьо вале, яа хӀума а кечйина, иза яхьаш веанарг? Ас, хӀума а йиъна, декъалвира иза, хӀинца иза декъалвина ву». <p/>
<p><sup>34</sup> Ден дешнаш хезна, оьгӀаз а вахана, гӀаддайначу Ӏесаван мохь белира: «ТӀаккха со а вехьа декъал, дада!» <p/>
<p><sup>35</sup> «Хьан вашас леви со, ван а веана, хьуна догӀу декъалвар дӀа а эцна!» — элира Исхьакха.
<p><sup>36</sup> «Лаа ма ца олу цунах Якъуб (и ду „левеш верг“ бохучух тера)! — элира Ӏесава. — Цо шозза леви со: цкъа соьгара дуьххьара дуьнен чу ваьллачун бакъо дӀаийци, ткъа хӀинца декъалвар а дӀадаьккхи». Юха дега хаьттира Ӏесава: «Суна цхьа а тайпа декъалвар дитиний ахь?» <p/>
<p><sup>37</sup> «Дукха тӀаьхьа ду, — жоп делира Исхьакха. — Ас Якъубана хьуна тӀехь олалла дӀаделла. Ас аьлла цуьнга, массо а цуьнан вежарий цуьнан ялхой хир бу. Ас декъалдира цуьнан ялта а, чагӀар а. Сан кӀант, хьуна дала хӀумма а дац сан!» <p/>
<p><sup>38</sup> Амма, велха а воьлхуш, дега дехарш дора Ӏесава: «Дада, цхьаъ бен дац хьан декъалвар? Со а вехьа декъал, дада!» <p/>
<p><sup>39</sup> ТӀаккха элира цуьнга Исхьакха: <p/><p>«Токхе лаьтта тӀехь вехар вац хьо, </p><p>тоъал догӀанаш а хир дац хьуна, </p><br/>
<p><sup>40</sup> <p>хьайн дахарехьа тур а буйнахь къийса дезар ду хьан. </p><p>Хьайн вешин ялхо хир ву хьо, </p><p>амма цунна дуьхьал а гӀаьттина, </p><p>цуьнан олаллин кӀелхьара вер ву хьо». </p> <p/>
<p><sup>41</sup> Ӏесавана ца вийзира Якъуб, шен метта иза дас декъалвина хиларна. Цо сацам бира: «Сан да кестта лийр ву, тхо доьлхуш а, холчохь а хир ду, ткъа цул тӀаьхьа ас сайн ваша Якъуб вуьйр ву». <p/>
<p><sup>42</sup> Якъуб вер Ӏесавана дагадеана хилар Ребикхе хаийтира. Цо, Якъубе схьа а кхайкхина, элира: «Хьан ваша Ӏесав ву хьо вен дагадеана.
<p><sup>43</sup> Сан кӀант, ахь ас ма-бохху дан деза: сан ваша Лабан ву ХӀаран-гӀалахь Ӏаш, сиха иза волчу дӀагӀо.
<p><sup>44</sup> Цигахь Ӏе цкъачунна, хьайн ваша оьгӀазваханчуьра ваставаллалц.
<p><sup>45</sup> Хьан вешина ахь цунна динарг дицделча, ас хьуна тӀаьхьа ялхо воуьйтур ву. Со хӀунда йолуш ю цхьана дийнахь шу шиннех а?» <p/>
<p><sup>46</sup> Ребикхас элира Исхьакхе: «Дуьне ца го суна и хьетахойн зударий бахьана долуш, нагахь Якъуба а кху махкара хьетахойх зуда ялаяхь, сан ялан бен ца деза!»
</body>
</html>