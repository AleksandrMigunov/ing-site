<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>21</h4>
<p><sup>1</sup> Паччахьан дог Везачу Элан карахь ду, хорша чуьра хи санна, Шена луъучу метте дӀахьажо йиш ю Цуьнан иза. <p/>
<p><sup>2</sup> Шен бӀаьргашкахула стагана дерриг а шен некъаш нийса хета, амма Веза Эла цуьнан дог зуьйш ву. <p/>
<p><sup>3</sup> Бакъдерг а, нийсо а лелор Везачу Элана тамехь ду, сагӀанаш дохучул. <p/>
<p><sup>4</sup> Адам сийсаздоккхуш долу бӀаьргаш а, кура дог а — Ӏесачу нехан дахарехь къилахь хӀума ду. <p/>
<p><sup>5</sup> Хьаналчу стеган Ӏалашонаша иза шортонна тӀе кхачаво, ткъа сиха леларо адам къоьлли тӀе кхачадо. <p/>
<p><sup>6</sup> Харцлерца гулдеш долу хьал Ӏожалла лоьхучеран сихха къайлайолу Ӏаь санна ду. <p/>
<p><sup>7</sup> Ӏесачу наха еш йолчу къизалло уьш шаьш дакъазабоху, хӀунда аьлча царна нийсонца лела ца лаьа. <p/>
<p><sup>8</sup> Харцонца лелаш волчун некъаш галморзаха дуьйлуш хуьлу, ткъа хьаналчу стеган лелар нийса хуьлу. <p/>
<p><sup>9</sup> Шерачу тхевнна тӀехь сонехь Ӏар гӀоле ду, къийса лууш йолчу зудчуьнца цхьаьна цӀа чохь Ӏачул. <p/>
<p><sup>10</sup> Вон стаг вонаш лело лууш хуьлу, цо шена уллорачух къинхетам а ца бо. <p/>
<p><sup>11</sup> Кхечу нахах кхаьрдаш волчунна ахьа таӀзар дича, бодане нах а хьекъалалле кхочур бу. Хьекъал долчунна ахьа хьехар дича, цуьнан хаарш совдевр ду. <p/>
<p><sup>12</sup> Нийса лелаш волу Дела Ӏесачеран цӀенош тергал деш хуьлу, Цо дакъазабоху Ӏеса нах. <p/>
<p><sup>13</sup> Мискачара доккху орца хезча, шен лергаш дӀакъовлуш волчунна, цо орца доьхуш мохь хьаькхча, цхьа а стаг цунна орцах вер вац. <p/>
<p><sup>14</sup> Къайлаха динчу совгӀато оьгӀазалла дӀайоккху. Цхьанна а ца хоуьйтуш беллачу кхоо оьгӀазвахар дӀадоккху. <p/>
<p><sup>15</sup> Нийсонца йинчу кхело хьаналчу нахана хазахетар дахьа, амма харцонаш лелораш цо къемате кхочуьйту. <p/>
<p><sup>16</sup> Хьекъал долчун некъа тӀехь тилавелларг беллачеран дуьнен чохь соцур ву. <p/>
<p><sup>17</sup> Сакъерар дезачунна къоьлла тӀейогӀур ю. ЧагӀар а, токхе кхача а безарг цкъа а хьал долуш хир вац. <p/>
<p><sup>18</sup> Хьаналчеран метта, бохам Ӏесачарна тӀе богӀур бу, ткъа догцӀеначеран метта, иза тешаме боцучарна тӀе богӀур бу. <p/>
<p><sup>19</sup> Яьссачу арахь вахар гӀоле ду, къийсаяла а, яппарш ян а луучу зудчуьнца вехачул. <p/>
<p><sup>20</sup> Хьекъалечун цӀа чохь дика кхача а, деза даьтта а хуьлу, ткъа сонтачо шен ерг а чӀанайоккху. <p/>
<p><sup>21</sup> Массо а хенахь нийсонца а, безамца а леларна тӀегӀерташ верг дуккха а вехар ву, цуьнца нийса лелар ду, цундела цуьнан сий дийр ду. <p/>
<p><sup>22</sup> Хьекъал долчуьнга ницкъболчаьргара гӀала а схьаяккхало, церан бӀобулуш хилла долу пенаш а дохало. <p/>
<p><sup>23</sup> Шен бага а, мотт а ларбечо ша вочу хӀуманах кӀелхьарвоккхур ву. <p/>
<p><sup>24</sup> Кхечу нахах кхаьрдарг кура а, ша лакхара хеташ а ву. Доза доцуш долчу кураллица лелаш ву цу тайпана стаг. <p/>
<p><sup>25</sup> Малонча шен лаамаша хӀаллакво, хӀунда аьлча цуьнан куьйгаша болх бан ца туьгу.
<p><sup>26</sup> Де дийне мел долу, цу сутаралло са доу цуьнан, ткъа хьаналчу стага шен долахь дерг, кхоа а ца деш, дӀало. <p/>
<p><sup>27</sup> Везачу Элана ца деза Ӏесачу наха дохуш долу сагӀанаш, уьш мекарлонца дохуш хилча — муххале а ца деза. <p/>
<p><sup>28</sup> Харцтоьшалла дийриг хӀаллакьхир ву, ткъа дикка ладоьгӀна волчу тешо чаккхенна тӀекхаччалц дуьйцур ду. <p/>
<p><sup>29</sup> Ӏесачу стага моттаргӀанаш лелайо, ткъа хьаналчу стага ша лелачу некъан ойла йо. <p/>
<p><sup>30</sup> Цхьа а хьекъалалла а, я кхетам а, я Ӏалашо а лаьттар яц Везачу Элана дуьхьал. <p/>
<p><sup>31</sup> ТӀом болучу дийнахь говр кечйо, амма толам Везачу Элера бу.
</body>
</html>