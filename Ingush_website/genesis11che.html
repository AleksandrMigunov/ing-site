<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>11</h4>
<p><sup>1</sup> Лаьтта тӀехь массо а адамашна юкъахь буьйцу мотт а цхьаъ бара, цара олуш долу дешнаш а цхьатерра дара.
<p><sup>2</sup> Малхбалехьара дуьйна доладелла и адам, ШанӀар-махкахь шера аре а карийна, цигахь даха охьахиира. <p/>
<p><sup>3</sup> «Дуьло, кибарчигаш а йина, уьш цӀергахь ягор ю вай», — элира цара вовшашка. Иштта тӀулгийн меттана кибарчигаш а, киран меттана силам хилира церан.
<p><sup>4</sup> Цара элира: «ГӀала а, цу чохь стигала а кхочуш бӀов а хӀоттор ю вай ваьшна, хӀокху лаьттахь массанхьахула дӀаса ца даржадайта, цӀе а йоккхуьйтур ю вай вешан». <p/>
<p><sup>5</sup> Адамаша кхуллуш йолчу гӀалане а, бӀаьвне а хьажа охьавоьссира Веза Эла.
<p><sup>6</sup> Везачу Эло элира, цаьрга а хьаьжна: <p/>«И массо адам цхьа халкъ а ду, массара а буьйцуш цхьа мотт бу, ткъа хӀун дан буьйлабелла уьш. ХӀинца дерриге а шайна дан дага догӀург ца далуш дуьсур дац церан.
<p><sup>7</sup> Дуьло, охьа а диссина, цара буьйцу мотт дӀаэбийр бу вай, уьш вовшаша дуьйцучух а ца кхоьтуьйтуш». <p/>
<p><sup>8</sup> ТӀаккха Везачу Эло и халкъ массо а лаьттахула дӀасадаржийра, цара хӀоттош йолу гӀала чекх а ца йоккхуьйтуш.
<p><sup>9</sup> Цу гӀаланах цара Бавел-гӀала элира (иза ду Ӏебархойн маттахь «Эбина-гӀала»), хӀунда аьлча цигахь Лаьттара массо а къаьмнийн буьйцу мотт Везачу Эло эбина дела. Цигара дуьйна доладелира Везачу Эло хӀокху лаьтта тӀехь массо а маьӀӀе адам даржадар. <p/>
<p><sup>10</sup> ХӀара ду Шимин тӀаьхьенах хилларг. <p/>Дала хӀокху дуьненна тӀера массо а хӀума, адам хӀаллакдеш даийтина хи дӀадаьллачул тӀаьхьа, ши шо даьлча, Шимин бӀе шо кхаьчнера. Цу хенахь цуьнан кӀант Арпахшад хилира.
<p><sup>11</sup> Арпахшад хиллачул тӀаьхьа Шима кхин а пхи бӀе шарахь вехира. Цуьнан кхин а кӀентий а, йоӀарий а хилира. <p/>
<p><sup>12</sup> Арпахшадан ткъе пхийтта шо кхаьчча, цуьнан Селахь хилира.
<p><sup>13</sup> Селахь хиллачул тӀаьхьа Арпахшад диъ бӀе кхаа шарахь вехира. Цуьнан кхин а кӀентий а, йоӀарий а хилира. <p/>
<p><sup>14</sup> Селахьан ткъе итт шо кхаьчча, цуьнан хилира кӀант Ӏебар.
<p><sup>15</sup> Ӏебар хиллачул тӀаьхьа Селахь диъ бӀе кхаа шарахь вехира, кхин кӀентий а, йоӀарий а хуьлуш. <p/>
<p><sup>16</sup> Ӏебаран ткъе дейтта шо кхаьчнера, цуьнан кӀант ПалагӀ хилча.
<p><sup>17</sup> ПалагӀ хиллачул тӀаьхьа Ӏебар диъ бӀе а ткъе итт шарахь вехира. Цуьнан а кхин кӀентий а, йоӀарий а хилира. <p/>
<p><sup>18</sup> ПалагӀан ткъе итт шо кхаьчча, цуьнан Рахьу хилира.
<p><sup>19</sup> Рахьу хиллачул тӀаьхьа ПалагӀ ши бӀе исс шарахь вехира. Цуьнан кхин а кӀентий а, йоӀарий а хилира. <p/>
<p><sup>20</sup> Рахьун ткъе дейтта шо кхаьчнера, цуьнан кӀант СерагӀ хилча.
<p><sup>21</sup> СерагӀ хиллачул тӀаьхьа Рахьу вехира ши бӀе ворхӀ шарахь. Цуьнан кхин а кӀентий а, йоӀарий а хилира. <p/>
<p><sup>22</sup> Ткъе итт шо кхаьчча, СерагӀан хилира кӀант Нахьир.
<p><sup>23</sup> Нахьир хиллачул тӀаьхьа СерагӀ вехира шина бӀе шарахь, кхин а кӀентий а, йоӀарий а хуьлуш. <p/>
<p><sup>24</sup> Нахьиран ткъе исс шо кхаьчча, цуьнан кӀант ТӀахьир хилира.
<p><sup>25</sup> ТӀахьир хиллачул тӀаьхьа Нахьир вехира цхьа бӀе ткъайоьсна шарахь. Кхин а кӀентий а, йоӀарий а хилира цуьнан. <p/>
<p><sup>26</sup> ТӀахьиран кхузткъе итт шо кхаьчначул тӀаьхьа, цуьнан хилира кӀентий Ибрам, Нахьир, ХӀарон. <p/>
<p><sup>27</sup> ХӀара ду ТӀахьиран тӀаьхьенах хилларг. <p/>ТӀахьиран кӀентий хиллера Ибрам а, Нахьир а, ХӀарон а. ТӀаккха ХӀаронан кӀант ЛутӀа хилира.
<p><sup>28</sup> ХӀарон дӀакхелхира ша винчу Хашад-махкара Ур-гӀалахь, шен да ТӀахьир дуьненчохь а волуш.
<p><sup>29</sup> Ибрама а, Нахьира а шайна зударий балийра. Ибраман зудчун цӀе Сарет яра, ткъа Нахьиран зудчун цӀе Малкан яра. Малкан а, Йиска а ХӀаронан ши йоӀ яра.
<p><sup>30</sup> Сарет доьзалхо хуьлуш яцара, цуьнан цхьа а бер дацара. <p/>
<p><sup>31</sup> ТӀаккха ТӀахьир, шеца шен кӀант Ибрам, шен кӀентан ХӀаронан кӀант ЛутӀа а, нус Сарет а (шен кӀентан Ибраман зуда), эцна, Хашад-махкара Ур-гӀалара КанаӀан-махка ваха аравелира. Амма ХӀаран-гӀала кхаьчча, цигахь севцира уьш. <p/>
<p><sup>32</sup> ХӀаран-гӀалахь шен ши бӀе пхи шо долуш ТӀахьир дӀакхелхира.
</body>
</html>