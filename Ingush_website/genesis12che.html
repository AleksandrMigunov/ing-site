<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>12</h4>
<p><sup>1</sup> Везачу Эло элира Ибраме: <p/>«Хьайн мохк а, халкъ а, ден цӀа а дӀа а тасий, Ас хьайна гойтун болчу махка дӀагӀо. <p/><br/>
<p><sup>2</sup> <p>Ас хьох схьадаьлла доккха халкъ кхуллур ду, </p><p>хьо декъал а вийр ву, </p><p>хьан цӀе а ойур ю, </p><p>наха а хьан цӀарца вовшийн декъалбийр бу. </p><br/>
<p><sup>3</sup> <p>Ас декъалбийр бу хьо декъалвеш берш, </p><p>неӀалт а эр ду хьуна неӀалт кхайкхочарна, </p><p>дуьнен чуьра массо а халкъ </p><p>хьоьгахула декъал а дийр ду». </p> <p/>
<p><sup>4</sup> Везачу Элан лаам кхочушбеш, ХӀаран-гӀалара дӀавахара Ибрам. Цуьнца ЛутӀа а вахара. Ибраман цу хенахь кхузткъе пхийтта шо дара.
<p><sup>5</sup> Цо шен зуда Сарет а, вешин кӀант ЛутӀа а вигира шеца. ХӀаранехь ша да мел волу хӀума схьаийцира цо. Шен долахь болу леш а дӀабигира цо. Ибрам а, цуьнца берш а, ХӀаран-гӀала дӀа а тесна, КанаӀан цӀе йолчу махка баьхкира.
<p><sup>6</sup> Цу махкахула дӀа а вахана, Шехем цӀе йолу гӀала йолчу а, МорахӀ цӀе йолу ножан деза дитт долчу а кхечира Ибрам. Цу лаьтта тӀехь Ӏаш бара канаӀанхой. <p/>
<p><sup>7</sup> Ибрамна хьалха хӀоьттинчу Везачу Эло элира: «ХӀара латта Ас хьан тӀаьхьенна дӀалур ду». <p/>Шена веанчу Везачу Элана лерина сагӀа доккху меттиг кечйира Ибрама цигахь.
<p><sup>8</sup> Цигара дӀа а вахана, Бетал-гӀалина малхбалехьа долчу лаьмнашка велира Ибрам. Цигахь цо шен четар дӀахӀоттийра. И волчуьра малхбузехьа лаьтташ Бетал-гӀала яра, малхбалехьа ГӀай-гӀала яра. Цу меттехь кхин а цхьа сагӀа доккху меттиг а кечйина, Ибрам Везачу Эле кхайкхира.
<p><sup>9</sup> Юха, новкъаваьлла, НегӀаб цӀе йолчу яьссачу арехьа кхидӀа а вахара иза. <p/>
<p><sup>10</sup> ЧӀогӀа мацалла хӀоьттира цу махкахь, цундела Ибрам ваха Мисар-махка дӀавахара.
<p><sup>11</sup> Шаьш Мисар-махка дӀакхочуш, цо элира шен зудчуьнга Сарете: <p/>«Суна хаьа хьо хаза зуда юйла.
<p><sup>12</sup> Мисархошна хьо гича, цара эр ду: „Иза цуьнан зуда ю“. Цара со вуьйр ву, хьо шайна йитархьама.
<p><sup>13</sup> Хьо сан йиша ю ала цаьрга, тӀаккха цара со вуьйр вац. Со хьан ваша ву моьттуш, уьш соьца дика хир бу, ткъа ахь сан са кӀелхьардоккхур ду». <p/>
<p><sup>14</sup> Иштта хила а хилира иза. Ибрам Мисар-махка веача, мисархошна Саретан хазалла гира.
<p><sup>15</sup> ПирӀунна гонах болчу элашна а гира Сарет. Цара пирӀуне элира, иза исбаьхьа зуда ю аьлла. ПирӀуно иза шен цӀийне схьаялаяйтира.
<p><sup>16</sup> Ибрам Саретан ваша ву моьттуш, пирӀун цуьнца дика вара. Цо Ибрамна дуккха а даьхни а, уьстагӀий а, варраш а, эмкалш а, ялхой-божарий а, ялхой-зударий а белира. <p/>
<p><sup>17</sup> Амма Ибраман зуда Сарет дӀайигар бахьана долуш, Везачу Эло хала цамгарш яхкийтира пирӀунна а, цуьнан чохь болчарна а тӀе.
<p><sup>18</sup> ТӀаккха, Ибрам схьа а кхайкхина, элира пирӀуно: <p/>«ХӀара хӀун ду ахь суна динарг? Сарет хьайн зуда ю хӀунда ца элира ахь?
<p><sup>19</sup> Иза хьайн йиша ю ахь аьлча, сайна йига дагахь хиллера со. ХӀара ю хьуна хьан зуда, иза, схьа а эций, дӀагӀо кхузара!» — аьлла. <p/>
<p><sup>20</sup> Шен ялхошка, Ибрам Мисарара араваккха аьлла, омра дира пирӀуно. Цара Ибрам, шен зуда а, дерриг а шен долахь дерг а эцна, дӀахьажийра цигара.
</body>
</html>