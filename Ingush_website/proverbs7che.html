<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>7</h4>
<p><sup>1</sup> Сан кӀант! Сан дешнаш ларде, сан весеташ дагахь латтаде.
<p><sup>2</sup> Сан весеташ ларде, тӀаккха хьо вехар ву. Сан хьехамаш, йоӀбӀаьрг санна беза а хеташ, Ӏалашбе.
<p><sup>3</sup> Хьайн куьйган пӀелгех дӀадехка уьш, даг тӀехь дӀа а язде уьш.
<p><sup>4</sup> Хьекъалалле ала: «Хьо сан йиша ю!» Цундела кхетам а хьайн гергара бу ала.
<p><sup>5</sup> Цара ларвийр ву хьо хьайн йоцучу зудчух — эсалчу къамелашца левеш йолчу тилаеллачу зудчух. <p/>
<p><sup>6</sup> Цхьана дийнахь со сайн цӀийнан корехула арахьоьжуш вара.
<p><sup>7</sup> Боданечу нахана юкъахь, кегийчу нахана юкъахь, хьекъал доцуш волу цхьа жима стаг гира суна.
<p><sup>8</sup> Иза, некъахула а вогӀуш, нахаца лелаш йолчу зудчун ураман маьӀигна улло а кхаьчна, цуьнан цӀенна тӀебоьду некъ боккхуш вара.
<p><sup>9</sup> Малх дӀа а буьзна, суьйре тӀееанера, бода булуш бара.
<p><sup>10</sup> Цу хенахь цунна дуьхьалйогӀуш яра и зуда. Цунна тӀехь кхахьпанан духар дара, иштта цуьнан къайлаха Ӏалашонаш а яра.
<p><sup>11</sup> (Иза чӀогӀа аз долуш а, аьрха а ю, иштта ша хиларна шен цӀахь соцуш а яц.
<p><sup>12</sup> Иза урамнекъашкахула а, майданашкахула а яьлла лелаш ю, некъийн хӀорра маьӀиг йолчуьра кӀело а еш.)
<p><sup>13</sup> И жима стаг катоьхна схьа а лаьцна, цунна оба а яьккхина, нисса цуьнан бӀаьргаш чу а хьоьжуш, цо элира:
<p><sup>14</sup> «Ас тахана бертан сагӀа даьккхина, сайна тӀедиллинарг кхочуш а деш. Со йолчохь оцу сагӀанах долу жижиг ду,
<p><sup>15</sup> цундела со хьуна дуьхьал араяьлла. Хьо лоьхуш лелара со, ткъа хӀинца схьакарий суна хьо.
<p><sup>16</sup> Ас сайн метта тӀе исхарш тесна. Мисар-махкара деана тайп-тайпанчу басахь долу кӀадеш ду уьш.
<p><sup>17</sup> Аса сайн метта тӀе духӀиш а, сарап а, кхечу тайпана хаза хьожа йогӀу хӀуманаш а тоьхна.
<p><sup>18</sup> Вало, Ӏаббалц безаман кад муьйлур бу вайшимма! Вовшех марзо а оьцуш, сахиллалц Ӏийр ду вайшиъ,
<p><sup>19</sup> хӀунда аьлча сан майра цӀахь вац: иза беха некъ бан араваьлла.
<p><sup>20</sup> Цо шеца ахча чохь долу бохча схьаэцна, цундела иза бутт буьзча бен цӀа вогӀур вац».
<p><sup>21</sup> Къарвечу дешнашца и жима стаг къарвира цу зудчо. Шен эсалчу къамелца иза цуьнга Ӏеха а велира.
<p><sup>22</sup> Иза цу зудчунна тӀаьхьахӀоьттина вахара, урс хьакха дӀабуьгуш болу сту ма-баххара, гур чу воьду сонтаниг санна,
<p><sup>23</sup> шен доӀахах суй санна кхуссу пха чекхбаллалц. Иза вара речӀанна тӀедоьдуш долу олхазар санна — иза ца кхетара шен дахар Ӏожаллин кхерамехь хиларх. <p/>
<p><sup>24</sup> Ткъа хӀинца, сан кӀентий, соьга ла а догӀа, аса бохучун тидам а бе.
<p><sup>25</sup> Ишттачу зудчун некъаш тӀе ма дерзийта шайн дегнаш, цуьнан некъаш тӀехь тиладелла ма лела.
<p><sup>26</sup> Дуккха а нах цо эгийтина, цо хӀаллакбинарш барам боцуш бу.
<p><sup>27</sup> Цуьнан цӀа — эхарте кхачаво некъ бу. Оцу некъо Ӏожаллин меттиге дӀавуьгу.
</body>
</html>