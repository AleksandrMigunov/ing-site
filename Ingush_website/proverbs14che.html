<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>14</h4>
<p><sup>1</sup> Хьекъал долчу хӀора зудчо шен хӀусам дӀахӀоттайо, амма сонтачу зудчо шен куьйгашца иза йохайо. <p/>
<p><sup>2</sup> Нийсачу новкъахула дӀавоьдург Везачу Эле болчу ларамах вуьзна хуьлу, амма харцнекъаш лелош схьабогӀучарна Иза дегаза хета. <p/>
<p><sup>3</sup> Сонтачу стага бохург — шен кураллина таӀзар до гӀаж санна ду, ткъа хьекъал долчу стеган вистхиларо иза ларво. <p/>
<p><sup>4</sup> Нагахь болх бан стерчий дацахь, хьаьвданаш даьсса хир ду, ткъа стерчийн ницкъах пайда эцаро шортта ялта лур ду. <p/>
<p><sup>5</sup> Тешаме волчу тешо Ӏеха ца во, амма харцтешо аьшпаш бутту. <p/>
<p><sup>6</sup> Кхаьрдачо хьекъалалла лоху, иза цунна кара а ца до, амма хьекъал долчу стагана хаарш атта карадо. <p/>
<p><sup>7</sup> Сонтачу стагах къехкаш лела, цуьнан багара хаарш карор дац хьуна. <p/>
<p><sup>8</sup> Хьекъалечу стеган хьекъалаллица цунна ша муха лела хаьа, амма сонтачу стеган сонталла — Ӏехор ю. <p/>
<p><sup>9</sup> Сонта адамаш кхаьрда шайн къиношна гечдар лоьхучарах, ткъа догцӀена болчарна юкъахь вовшашна резахилар ду. <p/>
<p><sup>10</sup> Адамна шена бен ца бевза шен даг чуьра бала, иштта цуьнан синкъераме хиларан бахьана а кхечунна хуур дац. <p/>
<p><sup>11</sup> Ӏесачу стеган цӀа дакъазадер ду, ткъа догцӀена болчийн хӀусамаша заза доккхур ду. <p/>
<p><sup>12</sup> Стагана нийса хеташ болу некъ хила мега, амма иза тӀаьххьара а Ӏожалле кхочу. <p/>
<p><sup>13</sup> Стаг ша воьлучу хенахь а баланехь хила мега. Сакъерадалар дӀадолу, амма бала цунна буьсу. <p/>
<p><sup>14</sup> Нийсачу новкъа тӀера дӀаваьлларг ша мел динчу вонах вузур ву, ткъа дикачу стагана ша леллачу некъана совгӀат дийр ду. <p/>
<p><sup>15</sup> Сонтаниг шега мел аьллачух теша, ткъа хьекъале верг хӀорра а ша ечу гӀулчан ойла еш хуьлу. <p/>
<p><sup>16</sup> Хьекъале стаг хӀуманах ларлуш а лела, вочух гена а волу, ткъа сонтаниг хьераваьлла а, шех тӀех тешаш а лела. <p/>
<p><sup>17</sup> Сиха оьгӀазвоьдучо шегара гӀалат долуьйту, ткъа мекара стаг нахана ца веза . <p/>
<p><sup>18</sup> Боданечу нахана сонталла кхочу, ткъа хьекъалечу нахана, таж санна, хаарш кхочу. <p/>
<p><sup>19</sup> Вон нах дикачу нахана хьалха охьатеӀаш лелар бу, ткъа Ӏесачу наха хьаналчу нехан кевнашкахь гӀо доьхур ду. <p/>
<p><sup>20</sup> Къен стаг шен уллорачарна а ца веза, ткъа хьалдолчу стеган дуккха а доттагӀий хуьлу. <p/>
<p><sup>21</sup> Шена уллорачух ца вешачо къа латадо, ткъа къечаьрца къинхетаме верг декъала ву. <p/>
<p><sup>22</sup> Вониг дан кечвелларг тилавелла ца вогӀу те? Амма диканиг дан кечвелларг безаме а, тешаме а ву. <p/>
<p><sup>23</sup> Деш долчу муьлххачу а гӀуллакхо са яхьа, ткъа даьсса къамелаш къоьллина бен ца кхочу. <p/>
<p><sup>24</sup> Хьекъале волчун таж — хьал ду, ткъа сонтачунна сонталла кхочу. <p/>
<p><sup>25</sup> Бакъдерг дуьйцуш волчу тешо синош кӀелхьардоху, ткъа аьшпаш буттучу тешо Ӏехаво. <p/>
<p><sup>26</sup> Везачу Эле ларамах вуьзна хиларо чӀогӀа маршо ло, стеган берашна иза дӀалечкъийла хир ю. <p/>
<p><sup>27</sup> Везачу Эле ларамах вуьзна хилар дахаран хьоста санна ду, иштта цо Ӏожаллин гурах а ларво. <p/>
<p><sup>28</sup> Халкъ алссам хилар паччахьан сийлалла ду, ткъа халкъ кӀеззиг хилар баьччанан докъазалла ю. <p/>
<p><sup>29</sup> Собар долчу стагехь дуккха а хьекъал ду, ткъа оьгӀазъоьхучо шен сонталла гойту. <p/>
<p><sup>30</sup> Эсалчу даго дегӀана дахар ло, ткъа адаме хьагӀ хиларо даьӀахкаш яхкайо. <p/>
<p><sup>31</sup> Къечу стеган дог дохочо иза Кхоьллинарг ца лору, ткъа гӀо оьшучунна гӀо дийриг Цуьнан сийдеш ву. <p/>
<p><sup>32</sup> Ӏеса стаг цо дина вонаш бахьана долуш дӀатоттур ву, ткъа дикачу стеган, шена Ӏожалла тӀехӀоьттича а, догдохийла ю. <p/>
<p><sup>33</sup> Хьекъалалла хьекъал долчуьнгахь ду, цо сонтачарна юкъахь а ша гойту . <p/>
<p><sup>34</sup> Нийсоно халкъан сий хьалаойу, амма къинош халкъан юьхьӀаьржо ю. <p/>
<p><sup>35</sup> Шен хьекъалечу ялхошна паччахь резахуьлу, ткъа цуьнан оьгӀазалла эхье лелаш болчу ялхошна тӀейоьрзу.
</body>
</html>