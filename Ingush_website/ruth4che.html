<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>4</h4>
<p><sup>1</sup> ГӀала чу воллучохь йолчу, нах гуллучу майдане а вахана, охьахиира БоӀаз. Цо вуьйцуш волу стаг а вара хӀеттахь тӀехволуш. ТӀаккха БоӀаза элира цуьнга: «Схьа а волий, охьахаахьа». Важа веана охьахиира.
<p><sup>2</sup> Кхайкхина, къанойх итт стаг а схьавалийра БоӀаза. Шайга охьаховшар дехча, уьш охьахевшира.
<p><sup>3</sup> ТӀаккха оцу гергарчу стаге элира БоӀаза: <p/>«Муаби-махкара цӀа йирзинчу НуӀмата вайн вешех Элималиках дисна долу доьзалан латта духкуш ду.
<p><sup>4</sup> Хьоьга иза дӀахазийта сацам бина ас. ХӀара нах а болуш, массо а сан халкъан къаношна а хууш, и дакъа ахь дӀаэца, хьо юххера гергара волу дела. Хьайна и эца лаахь, эца, ткъа эца ца лаахь, соьга схьахаийта. Хьо воцучун цкъа цхьанна а и схьаоьцийла дац, хьол тӀаьхьа эца йиш ерг со ву». <p/>Вукхо ша оьцу элира. <p/>
<p><sup>5</sup> ТӀаккха БоӀаза дӀахаийтира цуьнга: «Нагахь НуӀматан доьзалан латта оьцуш хилча, веллачун зуда, муабахо йолу Рути а хьайна йига езар ю ахь, лаьттан дакъа веллачун доьзалан долахь дисийтархьама». <p/>
<p><sup>6</sup> «Йиш яц сан и сайна йига, сайн дакъа декъна ца хилийтархьама. Сан йиш йоцу дела, ахь тӀеэцахь иза», — элира гергарчо. <p/>
<p><sup>7</sup> Цу заманчохь Исраил-махкахь иштта Ӏедал хилла: дакъа оьцуш, я хуьйцуш, я бина мах чӀагӀбеш, цхьаммо шен мача, схьа а яьккхина, кхечуьнга луш. И саннарг дар тоьшалла чӀагӀдар санна хилла Исраил-махкахь.
<p><sup>8</sup> Оцу гергарчу стага, шен когара мача схьа а яьккхина, элира: «И зуда а, и дакъа а хьайна схьаэца». <p/>
<p><sup>9</sup> ТӀаккха БоӀаза къаношка а, массо а адамашка а элира: «ХӀинца шу теш ду Элималикан а, Халин а, Махьланан а долахь мел хилла долу хӀума ас НуӀматера схьаэцар.
<p><sup>10</sup> Иштта шу тахана теш а долуш, веллачун дакъа цуьнан цӀартӀехь дитархьама а, цуьнан цӀе вежаршна юкъара ца яйархьама а муабахо йолу, Махьланах йисина йолу зуда Рути ас сайн дола йоккху». <p/>
<p><sup>11</sup> ТӀаккха цигахь мел долчу адамо а, къаноша а элира: «Тхо теш ду-кх. <p/><p>Везачу Эло декъала йойла Рахьал а, Леа а санна, </p><p>хьан керта йогӀуш йолу и зуда. </p><p>Цара шиммо а дебийтира Исраилан халкъ. </p><p>Беркат догӀийла хьан цӀенна тӀе Эпратехь. </p><p>ЦӀе йоккхуш стаг хуьлийла хьо Байтлахамехь. </p><br/>
<p><sup>12</sup> <p>Везачу Эло хьуна цу къоначу зудчуьнгара лун йолу тӀаьхье бахьана долуш, </p><p>Тамарас ЯхӀудана винчу Парасан доьзал санна, </p><p>хуьлийла хьан доьзал». </p> <p/>
<p><sup>13</sup> БоӀаза и шена йига а йигира, цунах цунна зуда а хилира. И шиъ цхьанакхетча, Везачу Эло иза берах а хилийтира, цо кӀант а вира.
<p><sup>14</sup> <font color='#7a8080'>14-15</font> Зударша НуӀмате бохура: «Хастам бу Везачу Элана! Цо ца йити хьо, йоккха хилча, Ӏалашъян а, гӀо дан а стаг воцуш. ЦӀе йоккхуш стаг хуьлийла цунах Исраил-махкахь. Хьан дог доккха дийр ду хӀокху кӀантах, ворхӀ кӀантал а тоьлуш йолчу, хьо езаш а йолчу, хьан несо и вина дела». <p/>
<p><sup>15</sup> 
<p><sup>16</sup> И бер, схьа а оьций, марахь леладора НуӀмата, цунна баба а хилла, кхебира цо иза.
<p><sup>17</sup> Лулахоша Ӏабади аьлла, цӀе а тиллинера цунна. «НуӀматан кӀант ву-кх хӀинца», — олура цара. <p/>И Ӏабади Дауд-паччахьан да волчу Юшаян да вара.
<p><sup>18</sup> ХӀара ю Парасан тӀаьхье: Парасан хилира кӀант Хьацрани.
<p><sup>19</sup> Хьацранин хилира кӀант Рам. Раман хилира кӀант Ӏамминадаб.
<p><sup>20</sup> Ӏамминадабан хилира кӀант Нахьшон. Нахьшонан хилира кӀант Салман.
<p><sup>21</sup> Салманан хилира кӀант БоӀаз. БоӀазан хилира кӀант Ӏабади.
<p><sup>22</sup> Ӏабадин хилира кӀант Юшай. Юшаян хилира кӀант Дауд.
</body>
</html>