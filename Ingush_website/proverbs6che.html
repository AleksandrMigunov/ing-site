<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>6</h4>
<p><sup>1</sup> Сан кӀант! Нагахь санна ахьа кхечу стагах жоп деллехь, нагахь санна куьг Ӏовдарца ахь цунах дош деллехь,
<p><sup>2</sup> ахьа хьайн дешнех хьайна гур боьгӀнехь, ахьа-айхьа аьллачо хьо дӀалаьцнехь,
<p><sup>3</sup> хьо мукъавалархьама хӀара де, сан кӀант, хьайн уллорачун кара хьо вахана дела. Ваха а гӀой, хьо юьхьӀаьржачу хӀотта, айхьа дош делла волчу стаге дехар де, хьо цу дашах мукъаваккха алий.
<p><sup>4</sup> Хьайн бӀаьргашка наб а ма яйта, цаьрга са а ма даӀийта.
<p><sup>5</sup> Цу гурах мукъа а валий, таллархочух сай санна, дӀакъахка. РечӀанна чуьра мукъадолу олхазар санна, кӀелхьарвала. <p/>
<p><sup>6</sup> Зингат долчу гӀо, малонча, цо деш долчуьнга а хьажий, хьекъалалла долуш хила.
<p><sup>7</sup> Цуьнан я хьаькам а вац, я хьалхаваьлла лелаш верг а вац, я олахо а вац,
<p><sup>8</sup> амма аьхка цо шена рицкъа Ӏалашдо, ялта чудерзочу хенахь цо шена кхача гулбо.
<p><sup>9</sup> Мел Ӏуьллур ву хьо, малонча, вижина? Маца вер ву хьо наб йина?
<p><sup>10</sup> «Жимма вижина Ӏуьллур ву со, — боху малончо, — жимма садоӀуш Ӏийр ву, жимма, куьйгаш тӀекӀел а дехкина, Ӏуьллур ву».
<p><sup>11</sup> Амма, къу санна, хьо волчу еана схьакхочур ю къелла. Хьан эшар, талорхо санна, деана тӀекхочур ду хьуна. <p/>
<p><sup>12</sup> Мекара хӀилланча волу стаг, харцдерг а дуьйцуш, вон бага а лееш, лела.
<p><sup>13</sup> Цо бӀаьргаш а теӀабо, хичаш а йо, куьйган эшарехь къамел а до, нах лебан гӀерташ.
<p><sup>14</sup> Цуьнан даг чохь ямартло ю. Иза массо а хенахь вон ойланаш еш хуьлу, нехан барт а бохош.
<p><sup>15</sup> Амма цӀеххьана цунна тӀе бохам кхочур бу. Цу сохьта, дарба а хир доцуш, чӀогӀа кӀелвуьсур ву иза. <p/>
<p><sup>16</sup> Везачу Элана ца дезаш ялх хӀума ду, аьлча а, ворхӀ ду Цунна дегаза хетарг: <p/><br/>
<p><sup>17</sup> <p>кура бӀаьргаш а, </p><p>харцдерг дуьйцу мотт а, </p><p>бехк боцучун цӀий Ӏенош долу куьйгаш а, </p><br/>
<p><sup>18</sup> <p>шена чохь вон дагалецамаш болу дог а, </p><p>вочу хӀуманна тӀебовда кийча болу когаш а, </p><br/>
<p><sup>19</sup> <p>кхел ечу хенахь аьшпаш буьттуш волу харцтеш а, </p><p>вежаршна юкъахь дов латтош волу стаг а. </p> <p/>
<p><sup>20</sup> Сан кӀант! Хьайн ден весеташ ларде, ненан хьехамаш дӀа а ма татта.
<p><sup>21</sup> Уьш даим хьайн дагах дӀа а дехка, хьайн коча дӀа а хьарчаде.
<p><sup>22</sup> Хьо новкъа ваьлча, цара хьуна тӀехь куьйгалла дийр ду. Хьо дӀавижча, цара хьо ларвийр ву. Хьо самаваьлча, уьш хьох дагабевр бу.
<p><sup>23</sup> Хьан ден-ненан весеташ — хьуна некъ гойтуш йолу серло ю. ТӀехтохаман нисваро дахаран новкъа воккху хьо.
<p><sup>24</sup> Церан хьехамаша хьо, нахаца лелаш йолу зуда йолчу воьдуш, сацаво, шен майра а витина, лелаш йолчу зудчун хазачу хабарех лар а во.
<p><sup>25</sup> Цуьнан хазалле хьайн дог ле ма дайта, цуьнан бӀаьргашка хьо йийсаре а ма вигийта,
<p><sup>26</sup> хӀунда аьлча кхахьпанан мах баьпкан юьхканчул бен бац, амма нехан долахь йолу зуда бахьана долуш хьо хьайн дахарх а вала тарло. <p/>
<p><sup>27</sup> Цхьаьнгге а шен четахь догуш долу хаьштиг латталур дуй, шена тӀера коч а ца ягош?
<p><sup>28</sup> Цхьа а стаг догуш долчу кӀегашна тӀехула лелалур вуй, шен когаш а ца багош?
<p><sup>29</sup> Изза хир ду кхечун зуда йолчу оьхучунна а: цунах дӀа ца къаьхкинарг таӀзар ца хуьлуш вуьсур вац.
<p><sup>30</sup> Къуьне цабезам ца кхоллало, цо, меца хиларна шен гай дузорхьама, хӀума лачкъийча.
<p><sup>31</sup> Амма схьалаьцначул тӀаьхьа, цо ворхӀазза дукха юхадала деза, шен цӀийнан берриг а бахам дӀабала цуьнан дезахь а.
<p><sup>32</sup> Шен йоцучу зудчуьнца лелачун кийрахь дог дац, цу тайпана лелаш волчо шен са а хӀаллакдо.
<p><sup>33</sup> Еттар а, юьхьӀаьржачу хӀоттар а кхочур ду цуьнга, цуьнан эхь цкъа а дӀадайина хир дац.
<p><sup>34</sup> Нахаца лелаш йолчу зудчун майра дарлур ву, бекхам бечу дийнахь цо шен мостагӀчух къинхетам бийр бац.
<p><sup>35</sup> Цхьа а гӀуда цо дӀаоьцур дац. Шена ло совгӀат мел доккха делахь а, иза товр дац цунна.
</body>
</html>