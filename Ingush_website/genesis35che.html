<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>35</h4>
<p><sup>1</sup> Дала элира Якъубе: «Бетал цӀе йолчу меттиге хьала а валий, хьайн вешех Ӏесавах хьо ведда вогӀучу хенахь хьуна Ша гайтина волчу Далла лерина сагӀа доккху меттиг кечъе цигахь». <p/>
<p><sup>2</sup> Шен доьзале а, шеца болчаьрга а Якъуба элира: «ДӀакхийса шайгахь болу хийра цӀуш, цӀан а лой, тӀера бедар а хийца.
<p><sup>3</sup> Цул тӀаьхьа новкъа довла кечло, вай Бетала гӀур ду. Халачу дийнахь сан доӀина жоп а делла, со миччанхьа а вахача, соьца хилла волчу Далла лерина сагӀа доккху меттиг кечйийр ю ас цигахь». <p/>
<p><sup>4</sup> Шайгахь болу хийра цӀуш а, лергара чӀагарш а Якъубе дӀаелира цара. Цо уьш Шехем-гӀали уллохь ножан дитта кӀел лаьттах дӀайоьхкира. <p/>
<p><sup>5</sup> Юха уьш новкъа бевлира. Дала кхерам тесира царна гонах йолчу гӀаланашкарчу нахана тӀе, цундела зуламна Якъубан берашна тӀаьхьа цхьа а ца велира.
<p><sup>6</sup> Якъуб а, цуьнца берш а КанаӀан-махкахь йолчу Луз цӀе йолчу меттиге (хӀинца Бетал) баьхкира.
<p><sup>7</sup> Цигахь цо Беталахь волчу Далла лерина сагӀа доккху меттиг кечйира, хӀунда аьлча кхузахь Дала Ша вовзийтира цунна, хӀара шен вешех ведда воьдучу хенахь.
<p><sup>8</sup> Ребикха кхаьбна йолу Дебира елча, иза Бетална лахо лаьттачу ножана кӀел дӀайоьллира. Цундела тиллина цу меттиган цӀе Ӏалун Бахут (иза «делхаран наж» бохург ду). <p/>
<p><sup>9</sup> Якъуб Падан-Арамера юхавеача, Дала, кхин цкъа а Ша гайтина, декъалвира иза.
<p><sup>10</sup> Дала элира цуьнга: <p/><p>«Хьан цӀе Якъуб ю, </p><p>амма хӀинца дуьйна хьох кхин Якъуб эр дац: </p><p>хьан цӀе Исраил хир ю». </p> <p/>Иштта Дала цуьнан цӀе Исраил тиллира.
<p><sup>11</sup> Дала элира: <p/><p>«Со Нуьцкъала Дела ву. </p><p>Алссам доьзалхой а хуьлуш, деба. </p><p>Халкъ а, халкъийн доьзал а, </p><p>паччахьаш а схьабевр бу хьох. </p><br/>
<p><sup>12</sup> <p>ИбрахӀимна а, Исхьакхана а делла латта </p><p>хьуна дӀало Ас, </p><p>хьан тӀаьхьенна а дӀалур ду Ас иза». </p> <p/>
<p><sup>13</sup> ТӀаккха цуьнца къамел дечу меттера дӀавахара Дела.
<p><sup>14</sup> Якъуба Дала шеца къамел динчу метте боккха тӀулг хӀоттийра. Цу тӀе Далла лерина чагӀар а, даьтта а доьттира цо.
<p><sup>15</sup> Дала шеца къамел динчу меттиган цӀе юха а Бетал тиллира Якъуба. <p/>
<p><sup>16</sup> Беталара дӀа а бахана, Эпрати-гӀалина уьш гена боцучу хенахь Рахьал беро хьовзийра.
<p><sup>17</sup> ЧӀогӀа холчохь йолуш, бала хьоьгура цо. Бер схьаоьцуш йолчу зудчо элира: «Кхера ма кхера, хьан кхин цхьа кӀант хир ву».
<p><sup>18</sup> Шен са дӀадалале Рахьала кӀентан цӀе Бен-Они тиллира (иза «сан баланийн кӀант» бохург ду), амма дас Бен-Яман элира цунах (иза «сан аьтто куьйган кӀант» бохург ду).
<p><sup>19</sup> Рахьал кхелхира. Эпрати-гӀала (я Байтлахам) боьдучу новкъахь дӀайоьллира иза.
<p><sup>20</sup> Цуьнан коша тӀехь чуртана тӀулг хӀоттийра Якъуба. И тӀулг хӀинца а Рахьалан коша тӀехь лаьтташ бу.
<p><sup>21</sup> Шен некъ кхидӀа а бина, Мигдал Ӏедар олучу меттехь четар хӀоттийра Исраила.
<p><sup>22</sup> Исраил цу меттехь Ӏаш волуш, Раабан шен ден ялхочуьнца Балхьатца дӀавижира. Исраилна хиира иза. <p/>Якъубан шийтта кӀант вара.
<p><sup>23</sup> Леас бина кӀентий: <p/><p>Якъубан дуьххьарлераниг — Раабан, юха ШимӀа, Леви, ЯхӀуд, Иссархан, Забул. </p> <p/>
<p><sup>24</sup> Рахьала бина кӀентий: <p/><p>Юсуп а, Бен-Яман а. </p> <p/>
<p><sup>25</sup> Рахьалан ялхочо Балхьата бина кӀентий: <p/><p>Дан а, Наптал а. </p> <p/>
<p><sup>26</sup> Леин ялхочо Залпаа бина кӀентий: <p/><p>Гада а, Ашар а. </p> <p/>Уьш Якъубана Падан-Арамехь бина кӀентий бара. <p/>
<p><sup>27</sup> Кхиръят-АрбаӀ (хӀинца Хьеврон) уллохь йолу Мамари цӀе йолчу меттехь Ӏачу шен дена Исхьакхана тӀевахара Якъуб. Цигахь цхьана хенахь тӀевеана Ӏийнера ИбрахӀим а, Исхьакх а.
<p><sup>28</sup> Исхьакхан бӀе дезткъа шо дара.
<p><sup>29</sup> Дуьнен чохь дуккха а хан яьккхина, кхелхича, шен дайх дӀакхийтира Исхьакх. Цуьнан кӀенташа Ӏесава а, Якъуба а дӀавоьллира иза.
</body>
</html>