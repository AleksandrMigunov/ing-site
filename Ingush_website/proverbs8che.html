<!DOCTYPE html>
<html lang="ru">
<head>
<meta charset="UTF-8" />
<title></title>
</head>
<body>
<h4>8</h4>
<p><sup>1</sup> <p>Хьекъалалла-м дац те и кхойкхург? </p><p>Кхетам-м бац те, шен аз ойуш, кхойкхуш берг? </p><br/>
<p><sup>2</sup> <p>Иза лакхенашкахь дӀахӀутту, некъаш тӀехь, </p><p>некъаш вовшахкхетачу меттехь. </p><br/>
<p><sup>3</sup> <p>Цо гӀалин кевнна уллохь кхойкху, </p><p>неӀарна чуволучу меттехь: </p><br/>
<p><sup>4</sup> <p>«Шуьга кхойкху ас, дуьненан адамаш, </p><p>массо а нахе кхойкхуш ду сан аз! </p><br/>
<p><sup>5</sup> <p>Хьекъал долуш хила Ӏама, бодане дерш. </p><p>Кхетам болуш хила Ӏама, сонта берш. </p><br/>
<p><sup>6</sup> <p>ЛадогӀа, хӀунда аьлча ас ала кечдинарг коьртаниг ду, </p><p>сан багахула арадовлу дешнаш — цӀеначу дагара ду. </p><br/>
<p><sup>7</sup> <p>Сан матто дӀаолуш дерг нийса дерг ду, </p><p>ткъа харцдерг алар баганна юьхьӀаьржо ю. </p><br/>
<p><sup>8</sup> <p>Сан багахула арадолу массо а дош бакъ ду, </p><p>цаьрца я ямартло а, я хӀилла а дац. </p><br/>
<p><sup>9</sup> <p>Кхетам берг цу дешнех дика кхета, </p><p>иштта хаарш гулдинчунна а уьш нийса хета. </p><br/>
<p><sup>10</sup> <p>ДӀаэца сан хьехамаш детин метта, </p><p>хаарш харжа цӀеначу дешин метта, </p><br/>
<p><sup>11</sup> <p>хӀунда аьлча хьекъалалла жовхӀарел а гӀолехь ду шуна, </p><p>лууш долу цхьа а хӀума цуьнца дусталур дац шуна. </p><br/>
<p><sup>12</sup> <p>Соьгахь, хьекъалаллехь, хьекъал ду шуна, </p><p>ткъа хаар а, къастор а карадо суна. </p><br/>
<p><sup>13</sup> <p>Везачу Эле ларамах вуьзна хилар — вониг цадезар ду. </p><p>Суна иштта куралла а, ша лакхара хетар а ца деза, </p><p>иштта вон некъаш а, харцдерг дуьйцуш йолу баганаш а ца еза суна. </p><br/>
<p><sup>14</sup> <p>Соьгахь хьехарш а, нийса долу хьекъал а ду. </p><p>Сан хӀума къасто кхетам а бу, соьгахь ницкъ а бу. </p><br/>
<p><sup>15</sup> <p>Сан гӀоьнца паччахьаша шайн паччахьалла до, </p><p>соьгахула куьйгалхоша нийсадерг билгалдоккху. </p><br/>
<p><sup>16</sup> <p>Сан гӀоьнца куьйгалла до элаша а, тхьамданаша а, </p><p>иштта нийса кхел ечу массо а кхелахоша а. </p><br/>
<p><sup>17</sup> <p>Со дезарш суна а беза, </p><p>со лохуш болчарна со карор а ду. </p><br/>
<p><sup>18</sup> <p>Соьгахь бу бахам а, сийлалла а, </p><p>телхар йоцу хазна а, нийсо а. </p><br/>
<p><sup>19</sup> <p>Сан совгӀат уггар а цӀеначу дешил а деза ду, </p><p>сох болу пайда цӀеначу детил а дукха бу. </p><br/>
<p><sup>20</sup> <p>Со нийсонан некъаш тӀехула лела, </p><p>аса бакъдолчун тачанаш лоху. </p><br/>
<p><sup>21</sup> <p>Со дезачарна ас хьал ло, </p><p>церан хӀусамаш ас хазнех хьалаюзу. <p/></p>
<p><sup>22</sup> <p>Юьхьанца, Ша дерриг а кхуллучу хенахь, </p><p>Везачу Эло со, хьекъалалла, уггар а хьалха кхоьллина. </p><br/>
<p><sup>23</sup> <p>Со дӀахӀоттийнера азалехь дуьйна, </p><p>юьхьанца, дуьне а кхоллале. </p><br/>
<p><sup>24</sup> <p>Со дуьнен чу даьллера, даккхий хӀордаш а хилале, </p><p>иштта хи тӀехъоьху хьостанаш а хилале. </p><br/>
<p><sup>25</sup> <p>Со дуьнен чу даьлла, лаьмнаш а, гунаш а </p><p>шайн-шайн меттигашка дӀахӀиттадале, </p><br/>
<p><sup>26</sup> <p>латта а, цуьнан аренаш а, ур-атталла </p><p>лаьттан буьртигаш а Цо кхоллале. </p><br/>
<p><sup>27</sup> <p>Цо стигал шен метта дӀахӀотточу хенахь, со цигахь дара, </p><p>Цо анайистана горга сиз а хьаькхна, боккха хӀорд кхуллучу хенахь а, </p><br/>
<p><sup>28</sup> <p>иштта мархаш лакхенгахь кхуллучу хенахь а, </p><p>хӀорд чубутту хьостанаш шординчу хенахь а, со цигахь дара. </p><br/>
<p><sup>29</sup> <p>Ша омра динччул бен хьала а ца бузуш, </p><p>Цо хӀордана шен йистош лучу хенахь а, </p><p>лаьттан бух дӀахӀоттийначу хенахь а, </p><p>со цигахь дара. </p><br/>
<p><sup>30</sup> <p>Со Цунна уллохь дара, говза пхьар санна. </p><p>Веза Эла сох воккхавеш вара хӀора дийнахь, </p><p>массо а хенахь сакъоьрура аса Цунна уллохь. </p><br/>
<p><sup>31</sup> <p>Цо кхоьллинчу дуьненах доккхадеш дара со, </p><p>иштта Цо кхоьллина адамаш бахьана долуш а со доккхадеш дара. <p/></p>
<p><sup>32</sup> <p>Иштта, сан кӀентий, ладогӀа соьга. </p><p>Декъала хир бу ас хьехначу некъашкахула леларш! </p><br/>
<p><sup>33</sup> <p>ЛадогӀа хӀокху хьехамашка, хила хьекъале, </p><p>цунна уллора дӀа а ма довла. </p><br/>
<p><sup>34</sup> <p>Декъала ву соьга ладугӀуш верг, </p><p>сема а волуш, хӀора дийнахь сан кевнехь а, </p><p>сан неӀарна а уллохь ха деш лаьтташ верг. </p><br/>
<p><sup>35</sup> <p>Со мел карийначунна дахар карийна, </p><p>Везачу Элера дика а хир ду цунна. </p><br/>
<p><sup>36</sup> <p>Соьга схьа ца кхаьчнарг шен синна бохам боккхуш ву. </p><p>Хьекъалалла ца дезаш верг Ӏожалла езаш ву».</p>
</body>
</html>